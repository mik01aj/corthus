WE WTOREK WIECZOREM,

do: Panie, wołam do Ciebie, dodajemy stichery ku czci krzyża, ton 6:

Prosomion: Zmartwychwstałeś po trzech dniach.

Gdy ukrzyżowany zostałeś, wielce cierpliwy Panie, zachwiała się
cała ziemia, wiernych zaś serca umocniłeś, przeto Tobie śpiewamy
i z miłością kłaniamy się niezgłębionej mocy Twojej.

Stichos: Dla imienia Twego cierpiałem Panie, cierpiała dusza moja
dla słowa Twego, dusza moja ma nadzieję w Panu.

Policzkowany byłeś, Zbawco, i opluwany, a jadowitego
spoliczkowałeś złego wroga, podnosząc z upadku Adama, który
został oszukany.

Stichos: Od straży porannej do nocy, od straży porannej niech Izrael
ma nadzieję w Panu.

Słońce omroczyło się i cała ziemia zadrżała, kamienie rozpadły
się, gdy ujrzały Ciebie, Zbawco, na drzewie niesprawiedliwie
powieszonego i przebaczającego zamysły.

Także stichery z Menei ku czci świętego, jeśli są. Jeśli zaś
nie, to inne stichery, ton i prosomion ten sam.

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Dziewica stojąc niegdyś z dziewiczym uczniem przy krzyżu podczas
ukrzyżowania, płacząc mówiła: Biada mi, jakże to cierpisz,
Chryste, sam będąc dla wszystkich beznamiętnością?

Stichos: Chwalcie Pana wszystkie narody, wysławiajcie Go wszyscy
ludzie.

Myśląc o poczęciu Twoim bez nasienia i o zrodzeniu czystym dziwię
się bardzo, dlaczego jak złodziej pozwoliłeś się zabić? –
wołała Najczystsza.

Stichos: Albowiem miłosierdzie Jego umocnione jest nad nami, i prawda
Pańska trwa na wieki.

Krzyżowany jestem na drzewie i przygwożdżony jako człowiek, i do
grobu składany jako martwy, Matko czysta Dziewico, natomiast jako
Bóg w chwale zmartwychwstanę po trzech dniach.

Chwała, i teraz. Teotokion: Gdy Dziewica i czysta Matka Twoja
widziała jak ludzie nieprawi niesprawiedliwie przygważdżają Ciebie
na drzewie, miała zranione serce, jak przepowiedział Symeon.

Także: Pogodna Światłości. Prokimenon dnia. Także: Pozwól,
Panie, w wieczór ten.

Na stichownie stichery ku czci krzyża, ton 6:

Krzyż Twój, Panie, życiem i wspomożeniem ludu Twego jest, w nim
mając nadzieję Tobie ukrzyżowanemu ciałem Bogu naszemu śpiewamy:
Zmiłuj się nad nami.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Krzyż Twój, Panie, raj otworzył rodzajowi ludzkiemu i ze
zniszczenia wybawił, Tobie ukrzyżowanemu ciałem Bogu naszemu
śpiewamy: Zmiłuj się nad nami.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Cierpiąc ze względu na Ciebie, Chryste, liczne męki
przecierpieli i doskonałe przyjęli korony na niebiosach, i modlą
się za dusze nasze.

Chwała, i teraz. Stauroteotokion: Na drzewie Życie nasze widząc
wiszące, nieskalana Bogurodzica macierzyńsko płacząc wołała:
Synu mój i Boże mój, zbaw z miłością śpiewających Tobie.

Także: Teraz pozwalasz odejść. Trisagion. Po: Ojcze nasz,
troparion, ektenia i rozesłanie.

WE WTOREK NA POWIECZERZU,

Kanon do Najświętszej Bogurodzicy. Ton 6.

Pieśń 1

Hirmos: Jak po suchym lądzie wędrował Izrael stopami po otchłani i
prześladowcę faraona widząc tonącego, wołał: Bogu zwycięską
pieśń śpiewajmy.

Stichos: Najświętsza Bogurodzico, wybaw nas.

Opłakuję całe moje skalane życie i niezmierzone mnóstwo mego
zła, cóż wyznam Tobie, Czysta? Waham się i lękam, lecz pomóż
mi, Władczyni.

Od czego zacznę wyznawać złe i okropne moje upadku, ja pełen
żądz? Biada mi, cóż pocznę? Władczyni, przed końcem ulituj się
nade mną.

Chwała. Gdy pomyślę o godzinie śmierci i o Sądzie budzącym
bojaźń, przerażam się okropnie, lecz pomóż mi.

I teraz. Niszczyciel dobra patrzy teraz na mnie pozbawionego Bożych
cnót, który daleko odszedłem od Boga i stałem się obcy Bogu,
wróg chce mnie pochłonąć, Władczyni, uprzedź go!

Pieśń 3

Hirmos: Nie ma świętego jako Ty, Panie Boże mój, któryś
podniósł róg wiernych Twych, Łaskawy, i umocniłeś nas na opoce
wyznania Twego.

Duszę strasznie skalałem niezmierzonym złem moich żądz,
Bogurodzico Władczyni, gdzie pójdę, cały ogarnięty przez rozpacz?

Stworzonym będąc na obraz Boży skalałem siebie marnotrawnego,
biada mi pysznemu, Czysta, bowiem według podobieństwa, czynów,
słów i zamysłów czyniłem rzeczy nieprzystojne.

Chwała. Nie ma nikogo wśród ludzi, który uczyniłby podobne
rzeczy, ani nikt też nie urodził się w świecie, mając jak ja
omroczony rozum, skalałem bowiem Boży chrzest.

I teraz. Na koniec osiągnąłem zło, najświętsza Dziewico, Ty
szybko pomóż mi, niebo i ziemia gorzko wołają o moich
niezmierzonych upadkach.

Pieśń 4

Hirmos: Chrystus moją mocą, Bóg i Pan, śpiewa i głosi Boży
Kościół, i z czystym sercem weseli się w Panu.

Anielskie zastępy i wojska niebieskich mocy lękają się panowania
Twego Syna, Czysta, a ja zrozpaczony ogarnięty jestem
beznadziejnością.

Zadziwiła się cała ziemia i ulękła, widząc okropne i złe moje
nieprzystojne czyny, i dziwi się Twego Syna ogromowi miłosierdzia.

Chwała. Kościół cielesny skalałem i Kościół Pański, do
którego ludzie wchodzą z lękiem, ja zaś marnotrawny bez wstydu
wchodzą, biada mi!

I teraz. Nie okaż mnie, Władczyni, nie okaż mnie obcym przybytkowi
Syna Twego, chociaż cały jestem niegodny, lecz obmyj mnie ze
skalania grzechów moich.

Pieśń 5

Hirmos: Bożą Twoją światłością, Dobry, od poranku czuwających
Tobie dusze oświeć miłością, modlę się, aby poznać Ciebie,
Słowo Boże, prawdziwego Boga, i wołam z ciemności grzechu.

Bożą Światłością Twoją, Dobra, ulecz moje duchowe żądze,
które zasiał we mnie kusiciel i wybaw mnie z jego gorzkiej niewoli,
śmieje się bowiem widząc mnie bez wspomożenia.

Adam przekroczył jedno przykazanie Syna Twego, Dziewico, i został
wygnany, jakże opłaczę otchłań grzechów moich, ja przestępca i
odstępca?

Chwała. Zabójcą i bratobójcą dawno temu okazał się Kain i
został przeklęty przez Boga, cóż zaś uczynię ja, bezczelny,
duszę teraz zabiłem i nie wstydzę się.

I teraz. Ezawowi pozazdrościłem okrutnemu zadawalaniem brzucha i
cały jestem syty, duszę skalałem pijaństwem i rozkoszami życie
moje, któż nie zapłacze nade mną, pożądliwym? Biada mi!

Pieśń 6

Hirmos: Morze życia wzburzone widząc przez burzę pokus przybiegam
do cichej Twej przystani i wołam do Ciebie: Wyprowadź ze zniszczenia
życie moje, wielce miłosierny.

Życie moje jest nierządne, dusza moja skalana i cały żywot
zbrukany, ciało zaś moje całe w złościach skalałem, przeto
pospiesz, Dziewico, i pomóż mi.

Koniec zbliża się, nie lubię dobra, sumienie oskarża mnie, stają
bowiem przede mną złe czyny i życie nierządne, i lękam się Sądu
Syna Twego, Czysta.

Chwała. Ciała mego rozpalenie, straszna rzeka ognista i nie do
ugaszenia czeka mnie zaiste i robak nieusypiający, lecz wygaś je dla
mnie modlitwami Twoimi, Przeczysta.

I teraz. Teraz ogarnia mnie trwoga, lękam się złowienia przez
Złego, przed końcem chce bowiem zabić mnie kusiciel, trzymając
mnie jako swego niewolnika, pozbawionego czci.

Także: Panie, zmiłuj się, trzy razy. Chwała, i teraz.

Katyzma poetycka, ton 6:

Nadziejo i murze obronny, przystani dla ludu Twego, Dziewico, z Ciebie
zrodził się bezboleśnie Zbawca wszystkich i zbawił mających w
Tobie nadzieję, a Ty jak opłakiwałaś Twego Syna przy krzyżu, tak
teraz módl się do Niego, aby wybawił ze zniszczenia wszystkich
śpiewających Tobie.

Pieśń 7

Hirmos: Anioł uczynił piec rosę rodzącym dla sprawiedliwych
młodzieńców, Chaldejczyków zaś spalał z woli Bożej,
przekonując prześladowcę do zawołania: Błogosławiony jesteś,
Boże ojców naszych.

Siedmiokroć po siedem płomień żądz rozpalił mnie Zły i
nierządem serce moje zawsze uśmierca, przeto potokami moich łez
wygaś go, Matko Boża, i zbaw mnie.

Skalanego bagnem grzechów moich nie odrzuć mnie, Władczyni dobra,
bowiem widząc mnie w rozpaczy śmieje się zły wróg, lecz sama
Twoją władczą ręką podnieś mnie.

Chwała. Sąd budzący lęk czeka Ciebie, pełną żądz i nieczułą
duszę moją, męka niekończąca się i groźna, lecz sama teraz
przypadnij do Matki Sędziego Twego i Boga, i sama nie rozpaczaj.

I teraz. Omroczyłem się żądz mnóstwem niezmierzonym i skalałem
duszę oraz ciało z rozumem, przeto Światłością Twego jaśnienia,
Przeczysta, ku słodyczy beznamiętności szybko mnie wprowadź.

Pieśń 8

Hirmos: Z płomienia sprawiedliwym rosę wytoczyłeś i ofiarę
sprawiedliwego wodą spaliłeś, wszystko bowiem czynisz, Chryste, co
tylko zechcesz, Ciebie wywyższamy na wieki.

Ty, która z Trójcy jedynego Boga zrodziłaś i na ręce nosiłaś,
Dziewico Matko, wygaś żądz ognisty piec i łez potokami obmyj
duszę moja.

Przyjścia śmierci lękam się, Przeczysta, i Sądu onego cały teraz
boję się, czynię bowiem zło i nie wstydzę się, ulituj się nade
mną przed końcem modlitwami Twoimi, Dziewico.

Chwała. Westchnienia nieustające daj mi, Władczyni, i łez obłoki,
abym obmył moje liczne grzechy i nieuleczone rany, i otrzymał życie
wieczne.

I teraz. Zła mego mnóstwo Tobie wyznaję, Władczyni, albowiem nikt
inny w świecie nie zagniewał tak Boga, Syna i Pana Twego, którego
szybko uczyń miłosiernym dla mnie.

Pieśń 9

Hirmos: Boga ludzie nie mogą widzieć, na Niego nie śmieją patrzeć
zastępy aniołów. Przez Ciebie, Najczystsza, objawiło się ludziom
Słowo wcielone, które wywyższając z wojskami niebios Ciebie
wysławiamy.

Oto z bojaźnią wielką i miłością przychodzę do Ciebie,
Przeczysta, znając wielką moc modlitwy Twojej, sługa Twój, wiele
bowiem zaiste może, Władczyni, modlitwa macierzyńska do Syna,
przychyla bowiem miłosierdzie.

Chóry archaniołów przyjmij i mnóstwo wyższych mocy Stworzyciela
swego, apostołów i proroków zgromadzenia, męczenników i ascetów,
kapłanów i męczenników, i pomódl się, Czysta, za nami do Boga.

Chwała. I teraz i wtedy Twoją pomoc niech znajdę, Czysta, w
godzinie, w której wyjdzie duch mój, szybko wybawiając uratuj mnie
z biesowskiej udręki, zawsze Nieskalana, i nie pozostaw mnie, Dobra,
abym nie został im wydany.

I teraz. Sędziego szczodrego oczekuję i przyjaznego człowiekowi
Twego Syna, Czysta, nie odrzucaj mnie, lecz spraw, aby Syn Twój był
dla mnie łaskawym i postawił mnie wtedy po prawicy swojej,
Nieskalana, nie przeczystym Sądzie Jego, w Tobie bowiem mam
nadzieję.

Także: Zaprawdę godne to jest, i pokłon. Trisagion. Po: Ojcze nasz,
troparion, ciąg dalszy jak zwykle i rozesłanie.

W ŚRODĘ RANO,

po pierwszej recytacji Psałterza katyzmy poetyckie ku czci krzyża,
ton 6:

Krzyż Twój, Panie, jest uświęcony, przez niego bowiem bywają
uzdrowienia słabych przez grzechy, przeto przypadamy do Ciebie:
Zmiłuj się nad nami.

Stichos: Wywyższajcie Pana Boga naszego i kłaniajcie się
podnóżkowi nóg jego, albowiem jest święty.

Gdy tylko ustawiono drzewo krzyża Twego, Chryste, zachwiały się
fundamenty śmierci, Panie, którego bowiem pochłonęła z lubością
otchłań, wypuściła z drżeniem, pokazałeś nam zbawienie Twoje,
Święty, i wywyższamy Ciebie, Synu Boże: Zmiłuj się nad nami.

Chwała, i teraz. Stauroteotokion: Nadziejo i wspomożenie, i
przystani ludu Twego, Dziewico, z Ciebie bowiem zrodziło się zaiste
zbawienie świata i zawsze zbawia mających w Tobie nadzieję, a jak
płakała przy krzyżu Twoim, Syna i Boga, Matka Twoja, tak teraz
módl się do Niego, aby wybawił ze zniszczenia wszystkich
wysławiających Ciebie.

Po drugiej recytacji Psałterza katyzmy poetyckie ku czci krzyża, ton
6:

Dzisiaj prorocze spełnia się słowo, oto bowiem kłaniamy się
miejscu, na którym stały nogi Twoje, Panie, i drzewa zbawienia
zakosztowawszy otrzymujemy wyzwolenie z grzesznych żądz, dla modlitw
Bogurodzicy, jedyny Przyjacielu człowieka.

Stichos: Bóg nasz, Król nasz przed wiekami uczynił zbawienie
pośrodku ziemi.

Panie, osądzili Ciebie Żydzi na śmierć, Życie wszystkich, ci,
którzy Czerwone Morze dzięki lasce przeszli, przygwoździli Ciebie
do krzyża, ci, którzy z kamienia ssali miód, przynieśli Tobie
żółć, lecz wszystko dobrowolnie przecierpiałeś, aby nas
wyzwolić z niewoli wroga, Chryste Boże nasz, chwała Tobie.

Stichos: Przedziwny jest Bóg w świętych swoich, Bóg Izraela.

Cierpiętnicy sprzeciw okazali na sądzie, męczeńskie rany przyjęli
na mękach, a chóry bezcielesnych stały trzymając oznaki
zwycięstwa, zadziwili się oprawcy i królowie, wy zaś zrzuciliście
przestępcę, mądrzy, wyznaniem Chrystusowym. Panie, który ich
umocniłeś, chwała Tobie.

Chwała, i teraz. Stauroteotokion: Nieznająca małżeństwa Matka
stojąc przy krzyżu, na którym przygwożdżono z Niej zrodzonego bez
nasienia Syna, wołała: Oręż serce moje przeszedł, o Synu, nie
mogę patrzeć na Ciebie wiszącego na drzewie, bowiem przed Tobą
wszystko drży jako przed Stwórcą i Bogiem, wielce cierpliwy Panie,
chwała Tobie.

Po trzeciej recytacji Psałterza katyzmy poetyckie ku czci krzyża,
ton 6:

Prosomion: Całą odłożywszy.

Widząc Ciebie na krzyżu dobrowolnie za nas przygwożdżonego,
Chryste, zadrżało z lęku, słońce całe omroczyło światłość,
kamienie rozpadły się i świątyni Bożej zasłona rozdarła się na
oskarżenie okrutnych i nieprawych Żydów.

Drzewo przyniosło w Edenie zniszczenie Praojcowi, zaś krzyża drzewo
życiem zakwitło na miejscu czaszki, bowiem zdeptane zostało wraże
zło i przez przygwożdżenie Chrystusa Adam znalazł miłosierdzie i
raj, wołając: O, drzewo błogosławione!

Chwała, i teraz. Stauroteotokion: Dziewica, która Ciebie zrodziła,
Chryste, widząc na krzyżu Ciebie za nas podniesionego, serce i
duszę zranione miała bólu orężem, i płakała macierzyńsko, dla
Jej modlitw zmiłuj się nad nami.

Kanon ku czci czcigodnego i życiodajnego krzyża,

mający akrostych: Zbawiasz mnie, Zbawco, przygwożdżony na drzewie.
Poemat Józef. Ton 6:

Pieśń 1

Hirmos: Jak po suchym lądzie wędrował Izrael stopami po otchłani i
prześladowcę faraona widząc tonącego, wołał: Bogu zwycięską
pieśń śpiewajmy.

Ty dłonie rozpostarłeś na krzyżu i objąłeś rozproszonych ludzi,
Władco, przyprowadzając ich do Twego Ojca jako Syn umiłowany i
jednoistotny.

Jako Baranek podniesiony byłeś na krzyżu, Słowo, Twej owcy
zagubionej szukając i znalazłszy policzyłeś ją z tymi, które nie
zginęły, Jezusie, chwała władzy Twojej.

Męczennikom: Pragnąc lepszego życia, błogosławieni cierpiętnicy
męczennicy, zabici na ziemi przecierpieli męki rozliczne i rozliczne
pokusy, godni czci.

Męczennikom: Na sądach niesprawiedliwych za Chrystusa sprawiedliwego
stali cierpiętnicy, sąd wszelki niesprawiedliwie was skazujący w
Bogu przezwyciężyliście.

Teotokion: Władco, aby wszystkim pochodzącym od Adama dać
beznamiętność, mękę cierpisz na krzyżu i widząc Ciebie ziemia
trzęsie się – płacząc macierzyńsko wołała Władczyni.

Inny kanon do Najświętszej Bogurodzicy. Ton 6:

Hirmos ten sam.

Z Ciebie, najświętsza Dziewico, Pan, który rozpostarł niebo i
założył ziemię, z Ciebie przyszedł w ciele i niebo ziemskie nam
pokazał.

Ty, która Boga poczęłaś, ze względu na nas stającego się
człowiekiem, módl się do Niego, Czysta, aby w dniu Sądu ulitował
się nad nami, bardzo grzeszącymi.

Najjaśniejszymi promieniami zajaśniało Słońce ze świętego Twego
łona i oświeca całą ziemię, Władczyni, przeto oświeciwszy się
Ciebie czcimy jako Bożą Matkę.

Rozpędź mgłę omroczenia duszy mojej przez nieprzystojne zamysły,
oświecając ją, Bogurodzico Władczyni, światłością świętych
przykazań wcielonego w Ciebie Boga.

Pieśń 3

Hirmos: Nie ma świętego jako Ty, Panie Boże mój, któryś
podniósł róg wiernych Twych, Łaskawy, i umocniłeś nas na opoce
wyznania Twego.

Krzyż został ustawiony na ziemi i upadło oszustwo, stworzenie
zachwiało się, a serca chwiejące się pod wrogimi atakami przez
wiarę zostają umocnione.

Biesili się niesprawiedliwi ludzie, Ciebie, jedynego sprawiedliwego
osądzając na śmierć, usprawiedliwiając to, co ziemskie i
wyrywając z nieprawej ręki oszusta.

Męczennikom: Rozwijając całą swoją złość oszust walczył ze
świętymi, lecz został zwyciężony widząc niezwyciężonych
świętych, uczestników Bożej Światłości.

Męczennikom: Piękno cielesne bardzo zmieniają rany, lecz oświecone
ponad Światłość zostały duszę cierpiętników Chrystusowych
działaniem Świętego Ducha.

Teotokion: Synu, gdy rodziłam Ciebie, bardziej pięknego cnotą od
wszystkich ludzi, poznałam Boży cud, ale jakże teraz jesteś
krzyżowany, piękna nie mając? – płacząc mówiła czysta
Dziewica.

Inny kanon.

Hirmos ten sam.

Na ręce trzymałeś Chrystusa trzymającego wszystko, z ręki złego
diabła i wszelkiej wrogości wybaw mnie, Bogurodzico czysta,
śpiewających Tobie.

Wybaw nas z biesowskiego zamętu i z rąk ludzi nieprawych wybaw nas,
Dziewico, z wszelkich pokus i słabości ciała, Twoimi modlitwami,
Władczyni nieskalana.

Oto Ciebie błogosławią wszystkie pokolenia, Dziewico, bowiem
pozaczasowe Słowo w ciele w czasie zrodziłaś w nadprzyrodzony
sposób i Dziewicą pozostałaś.

Ty, która zrodziłaś Boga Przyjaciela człowieka, Dziewico, mnie
nieużytecznego sługę Twego w godzinie Jego budzącego bojaźń
przyjścia wybaw mnie z wszelkiego osądzenia.

Pieśń 4

Hirmos: Chrystus moją mocą, Bóg i Pan, śpiewa i głosi Boży
Kościół, i z czystym sercem weseli się w Panu.

Ciebie, Niezachodzące Słońce Chryste, na drzewie ukrzyżowanego
widząc słońce omroczyło się z lęku i z ciemności oszustwa
wypuszczone zostało całe stworzenie, opiewające Ciebie.

Wiązali Twoje ręce, Zbawco, ludzie będący przestępcami Zakonu, i
wszyscy związani nierozerwalnymi więzami zostali wypuszczeni,
związany został wróg i zniszczone oszustwo.

Męczennikom: Potokami krwi zatopiliście prześladowcę faraona,
męczennicy, niezmiernie chwalącego się fałszywie i przeszliście
zamieszkać w ziemi sprawiedliwych.

Męczennikom: Na skrzydłach Ducha przelecieliście przez wraże
sieci, cierpiętnicy, i radując się przybyliście tam, gdzie
pierwotna dobroć, życie i Światłość Niezachodząca.

Teotokion: Zraniona zostałaś orężem mąk, Władczyni, gdy
widziałaś w Ciebie wcielonego i zrodzonego Syna krzyżowanego, i gdy
włócznią przebijano Jego bok ze względu na nas.

Inny kanon.

Hirmos ten sam.

Zaśpiewajmy świątyni Bożej, świętej Dziewicy, wszyscy Ją
błogosławiąc, przebóstwieni ze względu na Nią i wybawieni z
okropności.

Jako bramę prowadzącą do Bożego wejścia, jako raj Boży, jako
duchowe miejsce uświęcenia, jako piękno Jakuba, Dziewicę
błogosławimy.

Przystanią ciszy okazał Ciebie Chrystus, Władczyni nieskalana, z
wiarą i miłością w myślach czystych przyzywających Ciebie jako
prawdziwą Bogurodzicę.

Mario przeczysta, byłaś najczystszym przybytkiem Bożego
zamieszkania, zniszcz moje duchowe skalanie i brud.

Pieśń 5

Hirmos: Bożą Twoją światłością, Dobry, od poranku czuwających
Tobie dusze oświeć miłością, modlę się, aby poznać Ciebie,
Słowo Boże, prawdziwego Boga, i wołam z ciemności grzechu.

Chryste, przyodziewający niebo obłokami, dobrowolnie zostałeś nagi
przygwożdżony na krzyżu, przyodziewając nagość mego zła i w
szaty niezniszczalności przyoblokłeś oświecając, Władco.

Na krzyżu rozpostarta została prawdziwa winorośl, Chrystus, zaiste
będący słodyczą dusz naszych, świeże wino tocząc i wszelkie
oszustwo pijaństwa wroga niszcząc.

Męczennikom: Zranieni świętymi ranami Chrystusowi cierpiętnicy,
upiększeni koronami, z ciałem ucierpiałym stoją przed Bogiem,
prosząc o rozwiązanie grzechów.

Męczennikom: Cierpiętnicy patrząc na przyszłą chwałę, życie i
radość prawdziwą, wszelkim cierpieniom okrutników oddali się,
umacniani cierpieniami Władcy.

Teotokion: W łonie pomieściłam Ciebie, Chryste, jedynego
nieogarnionego przez wszystkich, rodząc bez bólów, teraz zaś
cierpię, gdy krzyżują Ciebie, Chryste! – płacząc mówiła
przeczysta Dziewica.

Inny kanon.

Hirmos ten sam.

Ten, który słowem wszystko stworzył i mądrą Opatrznością karmi
nas jak chce jedyny Pan, z łaskawości swej staje się w Tobie
ciałem, Przeczysta, w niewypowiedziany sposób.

Oto, Dziewico, proroczo poczęłaś w łonie nad wszystkimi Boga,
Władcę i Pana, niewypowiedzianie Go zrodziłaś, Czysta, i po
zrodzeniu Dziewicą niezniszczalną pozostałaś.

Mario, Władczyni wszystkich, wybaw mnie jako miłościwa ze strasznej
niewoli, błagam Ciebie, i rękopis grzechów moich rozerwij
włócznią wcielonego w Ciebie Syna.

Rozerwij więzy grzechu mojego Twoim orędownictwem i wspomożeniem,
Dziewico, Ty bowiem jesteś nadzieją zrozpaczonych, którzy z wiarą
przybiegają do Bożej opieki Twojej.

Pieśń 6

Hirmos: Morze życia wzburzone widząc przez burzę pokus przybiegam
do cichej Twej przystani i wołam do Ciebie: Wyprowadź ze zniszczenia
życie moje, wielce miłosierny.

Ukoronowany zostałeś cierniem, wielce cierpliwy, siekąc żądz
ciernie, włócznią przebity został Twój bok, a Ty uśmierciłeś
wielce chytrego węża, który nas uczynił martwymi.

Na krzyżu podniesiony zostałeś, zrzucając wrażą moc, Władco,
wyzwalając mnie z gorzkiej niewoli przyjąwszy policzkowanie,
kłaniamy się Twojej wielkiej cierpliwości, Szczodry.

Męczennikom: Krzyżem odgrodzeni cierpiętnicy zniszczyli ściany
złego oszustwa i przeszli do doskonałego Miasta, przyozdobieni
koronami zwycięstwa, przeto są błogosławieni.

Męczennikom: Na przesławne wyżyny męki sami siebie zaprowadzili
święci, fałszywą pychę wrażą na ziemię zrzuciwszy i korony z
wysoka przyjęli.

Teotokion: Ojca jaśnienie, jakże podniesiony zostałeś na krzyżu,
oświecając wszystko i zrzucając wodza ciemności? – płacząc
macierzyńsko mówiła przeczysta Władczyni.

Inny kanon.

Hirmos ten sam.

Jezus będąc ogniem nie spalił łona Twego, z Ciebie przyszedł w
ciele, módl się do Niego, Czysta, aby wybawił nas z ognia i
wszelkiej męki, z wiarą opiewających Ciebie.

Opiewam Ciebie, ozdobę świętych archaniołów, Nieskalana, i modlę
się: Zniszcz nieprzystojne biesowskie marzenia we mnie, zachowując
serce moje w ciszy.

Z ciałem zjednoczył się Ojca Syn Jednorodzony w łonie Twoim,
jedyny w dwóch naturach przyszedł bez nasienia i zachował
nienaruszone czcigodne dziewictwo Twoje, Nieskalana.

Oczyść mnóstwo moich grzechów mnóstwem miłosierdzia Twego i
wybaw mnie, sługę Twego, Dobra, do Ciebie przybiegającego i z
wiarą modlącego się o miłosierdzie Twoje.

Pieśń 7

Hirmos: Anioł uczynił piec rosę rodzącym dla sprawiedliwych
młodzieńców, Chaldejczyków zaś spalał z woli Bożej,
przekonując prześladowcę do zawołania: Błogosławiony jesteś,
Boże ojców naszych.

Spoliczkowałeś jadowitą złość węża, będąc policzkowanym i
powieszonym na drzewie, jedyny Mocny, oświeciłeś wszystkich
śpiewających: Błogosławiony jesteś, Boże ojców naszych.

Z drzewa spożył Adam, pierwszy człowiek, i znalazł śmierć, zaś
Drugi Adam Chrystus na drzewie uśmiercony dał nieśmiertelne życie,
uśmierciwszy wroga wielce podstępnego.

Męczennikom: Cierpiąc męki męczennicy do cierpień Pana zostali
podniesieni i stali na opoce mocnej wiary, z Bożej woli zrzucając
wszelką wrażą złość.

Męczennikom: Oświeciliście się cierpieniami, cierpiętnicy,
jaśniejąc bardziej od słońca, i wszelkie władze zniszczyliście,
śpiewając Chrystusowi: Błogosławiony Bóg ojców naszych.

Teotokion: Ten, który jest niezmienny w Bóstwie, powieszony na
krzyżu zmienił całe stworzenie – mówiła Dziewica do Syna i
widząc to płakała, dziwiąc się wielkiej Twojej cierpliwości.

Inny kanon.

Hirmos ten sam.

Będący w łonie Rodzica nieopisany teraz jest opisywany, Przeczysta,
w łonie Twoim otoczony ciałem, aby zbawić Adama staje się Nowym
Adamem.

Nie przestawaj modlić się do Przyjaciela człowieka Boga naszego,
Nieskalana, abyśmy przyjęli całkowite odpuszczenie zła i otrzymali
na niebiosach dobra przygotowane dla miłujących Go.

Błogosławimy Ciebie, Nieskalana, która zrodziłaś
błogosławionego Pana, błogosławieństwami koronującego ludzką
naturę i na nowo stwarzającego ją, zniszczałą dawno temu.

Wzbogaciliśmy się o przystań zbawienia Twego, Czysta, wybawiwszy
się z burzy i nadzieję w Tobie jako moc duszy mając, wołamy:
Błogosławiona, która Boga w ciele zrodziłaś.

Pieśń 8

Hirmos: Z płomienia sprawiedliwym rosę wytoczyłeś i ofiarę
sprawiedliwego wodą spaliłeś, wszystko bowiem czynisz, Chryste, co
tylko zechcesz, Ciebie wywyższamy na wieki.

Pełnego pychy węża Ty upokorzyłeś, Najwyższy Boże, pokorą
serca podnoszony na drzewie i Adama upokorzonego przez żądze
podniosłeś, Szczodry.

Dawną gorycz przemieniając podniesiony zostałeś na drzewie,
żółci próbując, Słodyczy wszystkich, będąc życiem
jednohipostatycznym, Władco, Światłością i zbawieniem.

Męczennikom: Nie zgięliście kolan przed bożkami, godni wszelkiej
czci męczennicy, i złożeni zostaliście w ofierze jak baranki
nieskalane, moc złego niszcząc i wysławiając Chrystusa na wieki.

Męczennikom: Świątyniami Ducha Żywego okazaliście się,
męczennicy, świątynie bożków niszcząc i do świątyni
niebieskiej zostaliście zabrani, wysławiając Chrystusa na wieki.

Teotokion: Jakub Ciebie widział, Dziewico, jako drabinę
wprowadzającą nas na wysokości nieba, którzy wpadliśmy w
głębię zła, przeto Ciebie, Czysta, błogosławimy na wieki.

Inny kanon.

Hirmos ten sam.

Zaiste jako Bogurodzicę wyznajemy Ciebie wraz z aniołem, z wiarą
śpiewając Tobie „Raduj się”, jedyna bowiem będącym na ziemi
radość zrodziłaś, Czysta, radością otoczona i błogosławiona.

Prorocza fletnia Twego Praojca przedstawiła Ciebie jako arkę
noszącą Boga w ciele, Nieskalana, my zaś Pana wywyższamy na wieki.

Nieznająca małżeństwa Dziewico przez Boga otoczona radością,
przystani będących w burzach chrześcijan i nadziejo, wybaw sługi
Twoje z pokus, żądz, złości i wiecznego ognia.

Gdy przyjdziesz w chwale sądzić wszystko, zalicz mnie grzesznego,
Władco, do owiec po prawicy, dla modlitw Matki Twojej, abym Ciebie
sławił na wszystkie wieki.

Także śpiewamy Pieśń Bogurodzicy: Uwielbia dusza moja Pana.

Pieśń 9

Hirmos: Boga ludzie nie mogą widzieć, na Niego nie śmieją patrzeć
zastępy Aniołów. Przez Ciebie, Najczystsza, objawiło się ludziom
Słowo wcielone, które wywyższając z wojskami niebios Ciebie
wysławiamy.

Czasów i lat Pan pośrodku ziemi w południe na drzewie podniesiony
został, krzyżowany jedyny wielce cierpliwy i poprawiając
zniszczały owoc tego, który pośrodku raju przecierpiał upadek.

Krzyż został podniesiony i dręczyciel w duszy śmiertelną
otrzymał ranę, a skazani odcięci zostali od zniszczenia, mądrość
otrzymali ludzie, wróg został zniszczony i wszystko napełnione
zostało radością.

Męczennikom: Ziemia połączyła się z niebiosami, gdy Chrystus
został ofiarowany i ukrzyżowany, przyciągając mnóstwo was,
męczennicy Pana, którzy przecierpieliście mnóstwo okropnych mąk i
oświeciliście mnóstwo Bożych sług.

Męczennikom: Światłością niematerialną oświecani bogami
staliście się Pańscy męczennicy, wprowadzeni do przybytków
pierworodnych i wieczną Chwałą napełnieni, przeto godnie was
czcimy.

Teotokion: Przedziwnego zrodzenia doświadczyłeś, Władco, gdy
przedziwnie zrodziłam Ciebie, wielce cierpliwy, którego stworzenie
widząc dobrowolnie krzyżowanym ulękło się – płacząc wołała
macierzyńsko Nieskalana, którą uwielbiamy.

Inny kanon.

Hirmos ten sam.

Syn, Słowo Boże niemające początku, wciela się i staje się Synem
Dziewicy, z woli Ojca i działania Ducha Bożego, i całą odnowił
zniszczałą moją postać jako Wszechmocny.

Duszo, powstań i czuwaj na modlitwach oraz w dobrych czynach,
gorliwością odrzuć senne lenistwo, zawsze mając odważną
opiekunkę, czystą Matkę Bożą, którą uwielbiamy.

Nadzieją i opieką, i radością Ty jesteś wiernym, Bogurodzico
nieskalana, przeto błagam Twoją litość: Oświeć duszę moją,
którą omroczyła ciemność licznych grzechów i złych zamysłów.

Święta Dziewico, przez Boga otoczona radością, bramę
Światłości otwórz mi, aby nie okryła mnie noc grzechu, skieruj
życie moje ku cichej przystani Bożych nakazów z Ciebie wcielonego
Boga.

Także: Zaprawdę godne to jest, ektenia, fotagogikon i zwykłe
psalmy.

Na stichownie stichery ku czci krzyża, ton 6:

W krzyżu mam nadzieję, Chryste, i w nim się chlubię, wołając:
Przyjacielu człowieka, Panie, zrzuć pychę tych, którzy nie
wyznają Ciebie Bogiem i człowiekiem.

Stichos: Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich.

My, odgrodzeni krzyżem, wrogowi sprzeciwiamy się, nie bojąc się
jego zasadzek i wyzwisk, albowiem pyszni zostaną zrzuceni i zdeptani
mocą na drzewie przygwożdżonego Chrystusa.

Stichos: Niech będzie światłość Pana Boga naszego nad nami, i
dzieło rąk naszych udoskonal w nas, i dzieło rąk naszych umocnij.

Pamięć męczenników jest radością dla lękających się Pana,
ucierpieli bowiem dla Chrystusa, korony od Niego przyjęli i teraz z
odwagą modlą się za dusze nasze.

Chwała, i teraz. Stauroteotokion:

Prosomion: Całą odłożywszy.

Baranka swego owieczka nieskalana i Władczyni przeczysta dawno temu
na drzewie krzyża ujrzawszy, macierzyńsko wołała i dziwiąc się
mówiła: Dziecię najsłodsze, cóż to za nowy widok i przesławny?
Jakże to tłum bez łaski sądowi Piłata wydał Ciebie i skazał na
śmierć, Życie wszystkich? Opiewam Twoją niewypowiedzianą
łaskawość, Słowo.

Także: Dobrze jest wyznawać. Trisagion. Po: Ojcze nasz, troparion,
ektenia i pierwsza godzina, zwykłe psalmy i rozesłanie.

W środę na Liturgii Błogosławieństwa. Ton 6:

Stichos: Błogosławieni czyniący pokój, albowiem oni synami Bożymi
będą nazwani.

Pamiętaj o mnie, Boże Zbawco mój, gdy przyjdziesz w królestwie
Twoim, i zbaw mnie jako jedyny Przyjaciel człowieka.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Dobrowolnie podniesiony zostałeś na drzewie i tych, którzy wpadli w
głębię zła wezwałeś, jedyny wielce miłosierny.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Ziemia zatrzęsła się i słońce wygasło, widząc Ciebie na
drzewie, Słońce Sprawiedliwości, dobrowolnie cierpiącego.

Stichos: Radujcie się i weselcie, albowiem zapłata wasza obfita jest
w niebiosach.

Cierpiętnicy stali się wspólnikami cierpień Zbawcy i uczestnikami
Bożej Światłości, przez nią przebóstwiani.

Chwała. Ty, Podnieś mnie z głębi grzechów, Chryste mój, który
jeden z Trójcy dobrowolnie przecierpiałeś ukrzyżowanie.

I teraz. Stojąc przy krzyżu, Dziewico Matko, i widząc Syna
dobrowolnie cierpiącego, wielbiłaś Go.

