PIERWSZA GODZINA.

Przyjdźcie, pokłońmy się Królowi naszemu Bogu. Przyjdźcie,
pokłońmy się i przypadnijmy do Chrystusa, Króla naszego i Boga.
Przyjdźcie, pokłońmy się i przypadnijmy do samego Chrystusa,
Króla i Boga naszego.

PSALM 5

Słowa moje wysłuchaj, Panie, uznaj wołanie moje. Zważ na głos
modlitwy mojej, Królu mój i Boże mój, albowiem pomodlę się do
Ciebie, Panie. O poranku usłysz głos mój, o poranku stanę przed
Tobą i ujrzysz mnie. Albowiem Ty jesteś Bogiem, który nie pragnie
nieprawości, nie zamieszka w Tobie złoczyńca. Ani też nie ostoją
się nieprawi przed oczyma Twoimi, znienawidziłeś wszystkich
czyniących nieprawość. Wytracisz wszystkich, którzy mówią
kłamstwa, mężem krwawym i podstępnym brzydzi się Pan. A ja w
ogromie miłosierdzia Twego wejdę do domu Twego, pokłonię się
przed świętym przybytkiem Twoim, w bojaźni Twojej. Panie, prowadź
mnie w sprawiedliwości Twojej, ze względu na wrogów moich wyrównaj
przed Tobą drogę moją. Bo w ustach ich nie ma prawdy, serce ich
jest pełne marności, ich gardło jest grobem otwartym, zwodzą
językiem swoim. Osądź ich, Boże, niech odstąpią od zamysłów
swoich, dla wielu ich niegodziwości wypędź ich, goryczą bowiem
napełnili Ciebie, Panie. I niech rozweselą się wszyscy, którzy w
Tobie złożyli nadzieję, na wieki radować się będą. Zamieszkasz
w nich i wychwalać będą Ciebie miłujący imię Twoje. Albowiem Ty,
Panie, błogosławisz sprawiedliwemu, jak orężem upodobaniem ku
dobremu uwieńczyłeś nas.

PSALM 89

Panie, byłeś nam ucieczką z pokolenia na pokolenie. Zanim powstały
góry, nim stworzyłeś ziemię i świat, od wieczności na
wieczność Ty jesteś. Nie obracaj człowieka w proch Ty, który
mówisz: Nawróćcie się, synowie ludzcy. Albowiem tysiąc lat przed
oczyma Twymi, Panie, jest jak dzień wczorajszy, który minął, i jak
straż nocna. Ich lata zostaną zniweczone, poranek przemija jako
trawa. Rano kwitnie i pleni się, wieczorem opadnie, zwiędnie i
uschnie. Albowiem giniemy od gniewu Twego i zapalczywość Twoja
przeraża nas. Postawiłeś nieprawości nasze przed Tobą, życie
nasze w jasności oblicza Twego. Albowiem wszystkie dni nasze
osłabły i znikają pod grozą gniewu Twego, lata nasze nikną jak
pajęczyna. Liczba lat naszych jest siedemdziesiąt, a gdy jesteśmy
silni lat osiemdziesiąt, a nad to więcej, to trud i boleść,
albowiem słabości przyjdą na nas i zostaniemy ukarani. Któż zna
moc gniewu Twego i umknie w bojaźni przed zapalczywością Twoją?
Okaż nam prawicę Twoją, abyśmy przywiedli serce do mądrości.
Zwróć się ku nam, Panie, jak długo jeszcze? Ulituj się nad
sługami Twymi. Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich. Niech będzie światłość Pana
Boga naszego nad nami, i dzieło rąk naszych udoskonal w nas, i
dzieło rąk naszych umocnij.

PSALM 100

Będę opiewał miłosierdzie i sąd Twój, Panie, śpiewam i
zrozumiem drogę nieskalaną. Kiedyż przyjdziesz do mnie?
Postępować będę w niewinności serca mego pośrodku domu mego. Nie
postawię przed oczyma moimi rzeczy nikczemnej, czyniących występki
znienawidziłem. Serce przewrotne nie przylgnie do mnie, niczego, co
jest złe, nie będę znać. Kto w tajemnicy oczernia bliźniego, tego
wypędzę, z człowiekiem hardych oczu i nadętego serca, z takim nie
jadam. Oczy moje są zwrócone ku wiernym w kraju, aby przebywali ze
mną. Kto postępuje drogą nieskalaną, ten będzie mi służyć. Nie
zamieszka w moim domu człowiek pełen pychy, kto mówi kłamstwa, nie
ostoi się przed oczyma moimi. Każdego ranka tępić będę
grzeszników w kraju, aby wykorzenić z miasta Pańskiego wszystkich
czyniących nieprawość.

Chwała, i teraz. Alleluja. Alleluja. Alleluja, chwała Tobie, Boże
(trzy razy i trzy pokłony). Panie, zmiłuj się (trzy razy).

Jeśli śpiewamy Bóg i Pan, to mówimy: Chwała, i troparion dnia.

I teraz. Teotokion: Jakże nazwiemy, Ciebie, Łaski Pełna? Niebem,
bowiem zajaśniało z Ciebie Słońce Sprawiedliwości. Rajem, bowiem
z Ciebie wyrósł niezniszczalny kwiat. Dziewicą, bowiem pozostałaś
nienaruszona. Czystą Matką, bowiem trzymałaś w Twych świętych
ramionach Syna, Boga wszystkich. Módl się do Niego, aby zbawił
dusze nasze.

Jeśli zaś śpiewamy Alleluja, to mówimy troparion, ton 6:

O poranku usłysz mój głos, Królu mój i Boże mój.

Stichos 1: Zważ na moje słowa, Panie, zrozum wołanie moje.

Stichos 2: Albowiem pomodlę się do Ciebie, Panie.

Chwała, i teraz. Teotokion: Jakże nazwiemy, Ciebie, Łaski Pełna?

Kieruj mymi krokami według słów Twoich, aby nie owładnęło mną
jakiekolwiek zło. Wyzwól mnie od ludzkich oszczerstw, abym
zachowywał przykazania Twoje. Oblicze Twoje rozjaśnij nad sługą
Twoim i naucz mnie Twych przykazań. Niech moje usta napełnią się
chwałą Twoją, Panie, niech wyśpiewam chwałę Twoją, cały dzień
wspaniałość Twoją.

Trisagion. Najświętsza Trójco. Ojcze nasz. Kapłan: Albowiem Twoje
jest królestwo.

Jeśli nie ma Wielkiego Postu, to mówimy kontakion świętego lub
poprzedzającego święta.

Jeśli zaś jest Wielki Post lub też nie ma kontakionu, to w
poniedziałek, wtorek i czwartek mów następujący teotokion:

Przesławną Bożą Matkę i bardziej świętą od świętych
aniołów niemilknącym opiewajmy sercem i ustami, wyznając Ją jako
Bogurodzicę, albowiem zaprawdę zrodziła Boga wcielonego i
nieustannie modli się za nasze dusze.

W środę zaś i piątek mów ten teotokion:

Szybko uprzedź, zanim zniewolą nas wrogowie bluźniący Tobie i
grożący nam, Chryste Boże nasz, zniszcz Twoim krzyżem walczących
z nami, aby zrozumieli, co może wiara prawosławnych, dla modlitw
Bogurodzicy, jedyny Przyjacielu człowieka.

Natomiast w sobotę mów ten teotokion:

Jako początki natury Stwórcy stworzeń, świat przynosi Tobie,
Panie, mających Boga w sercu męczenników, dla ich modlitw w
głębokim pokoju zachowaj, wielce Miłosierny, Kościół Twój i
społeczność Twoją.

Panie, zmiłuj się (czterdzieści razy).

Chryste Boże, który w każdym czasie i w każdej godzinie, na niebie
i na ziemi jesteś sławiony i wywyższany, wielce cierpliwy, wielce
miłosierny i łaskawy, który kochasz sprawiedliwych i miłujesz
grzeszników, który wszystko wzywasz do zbawienia ze względu na
obiecane przyszłe dobra, sam, Panie, przyjmij nasze modlitwy w tej
godzinie zanoszone do Ciebie i skieruj nasze życie na drogę Twych
przykazań, uświęć nasze dusze, oczyść ciała, kieruj myślami i
oczyść zamysły. Wybaw nas ze wszelkiego utrapienia, zła i chorób,
otocz nas świętymi Twymi aniołami, abyśmy pod ich strażą i
opieką osiągnęli jedność wiary i poznanie niedostępnej Twojej
chwały, albowiem błogosławiony jesteś na wieki wieków. Amen.

Panie, zmiłuj się (trzy razy).

Chwała, i teraz. Czcigodniejszą od Cherubinów i bez porównania
chwalebniejszą od Serafinów, któraś bez zmiany Boga Słowo
zrodziła, Ciebie, prawdziwą Bogurodzicę, wysławiamy. W imię
Pańskie pobłogosław, ojcze!

Kapłan: Boże, ulituj się nad nami i pobłogosław nas, rozjaśnij
oblicze swoje nad nami i zmiłuj się nad nami.

Amen.

Jeśli jest Wielki Post, to czynimy trzy wielkie pokłony, odmawiając
modlitwę św. Efrema: Panie i Władco życia mego (s. ), i dwanaście
małych pokłonów. Także znowu jeden wielki pokłon, odmawiając
całą modlitwę. Razem bywa więc szesnaście pokłonów. Także:
Trisagion. Najświętsza Trójco. Ojcze nasz. Panie, zmiłuj się
(dwanaście razy).

Kapłan odmawia modlitwę: Chryste, światłości prawdziwa, który
oświecasz i uświęcasz każdego człowieka przychodzącego na ten
świat, niechaj zajaśnieje nam światłość Twego oblicza, niech
ujrzymy w niej niedostępną światłość, skieruj nasze stopy ku
pełnieniu Twych przykazań, dla modlitw Przeczystej Twojej Matki i
wszystkich Twoich świętych. Amen.

Chwała, i teraz. Panie, zmiłuj się (trzy razy). Pobłogosław. I
rozesłanie.

W niedzielę: Tobie, Walecznej Hetmance, tę zwycięską
wdzięczności pieśń z niewoli wyswobodzeni słudzy Twoi składamy,
Bogurodzico. Albowiem Ty masz niezwyciężoną moc, ze wszystkich
nieszczęść wybaw nas, byśmy wołali do Ciebie: Raduj się,
Oblubienico niezaślubiona! (w święta troparion)

Kapłan: Chwała Tobie, Chryste Boże, Nadziejo nasza, chwała Tobie!

Chór: Chwała Ojcu i Synowi, i Świętemu Duchowi, i teraz, i zawsze,
i na wieki wieków. Amen. Panie, zmiłuj się (trzy razy).
Pobłogosław!

Kapłan: [Zmartwychwstały] Chrystus, prawdziwy Bóg nasz, dla modlitw
Przeczystej swojej Matki i wszystkich świętych, zmiłuje się nad
nami i zbawi nas, bo jest dobrym i Przyjacielem człowieka.

Chór: Amen.

Koniec pierwszej godziny.
