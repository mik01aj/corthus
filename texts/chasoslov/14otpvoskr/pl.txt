TROPARIONY NIEDZIELNE OŚMIU TONÓW

Z ICH TEOTOKIONAMI I KONTAKIONAMI.

Troparion, ton 1:

Mimo kamienia opieczętowanego przez Żydów i żołnierzy
strzegących przeczystego Twego ciała, zmartwychwstałeś, Zbawco, po
trzech dniach, dając światu życie. Przeto moce niebios wołają do
Ciebie, Dawco życia: Chwała Zmartwychwstaniu Twemu, Chryste, Chwała
Królestwu Twemu, chwała Opatrzności Twojej, jedyny Przyjacielu
człowieka.

Teotokion: Gdy Gabriel zwiastował Tobie, Dziewico, „Raduj się!”,
z jego głosem wcielał się w Ciebie Władca wszystkich, święta
arko, jak powiedział sprawiedliwy Dawid. Okazałaś się większą od
niebios, nosząc Twego Stwórcę. Chwała Temu, który wcielił się w
Ciebie, chwała Temu, który przyszedł z Ciebie, chwała Temu, który
wyzwolił nas Twoim zrodzeniem.

Kontakion: Zmartwychwstałeś z grobu w chwale jako Bóg i świat
powstał wraz z Tobą. Rodzaj ludzki jako Bogu śpiewa Tobie, śmierć
znika, Adam raduje się, Władco, Ewa wybawiona teraz z więzów
weseli się wołając: Ty jesteś, Chryste, tym, który wszystkim daje
zmartwychwstanie.

Troparion, ton 2:

Kiedy zstąpiłeś do śmierci, Żywocie Nieśmiertelny, wtedy
otchłań zmartwiała od blasku Twego Bóstwa. Kiedy zaś zmarłych
wskrzesiłeś z głębin otchłani, wszystkie moce niebios wołały:
Dawco życia, Chryste Boże nasz, chwała Tobie.

Teotokion: Wszystkie przesławne Twoje tajemnico, Bogurodzico,
przewyższają rozum, czystością zapieczętowana i dziewictwem
chroniona, okazałaś się prawdziwą Matką rodząc prawdziwego Boga,
do którego módl się o zbawienie naszych dusz.

Kontakion: Zmartwychwstałeś z grobu, Wszechmocny Władco, otchłań
widząc cud przeraziła się i martwi powstali. Stworzenie widząc to
współraduje się z Tobą, współweseli się Adam, a świat śpiewa
teraz Tobie, Zbawco mój.

Troparion, ton 3:

Niech się weseli niebo, niech się raduje ziemia, bowiem Pan uczynił
panowanie prawicą Swoją, śmiercią zdeptał śmierć, stał się
pierworodnym umarłych, wybawił nas z łona otchłani i dał światu
wielkie miłosierdzie.

Teotokion: Wysławiamy Ciebie, Bogurodzico Dziewico, która
pośredniczyłaś w zbawieniu naszego rodzaju, bowiem w Tobie
zamieszkał ciałem Twój Syn i nasz Bóg, przez przyjęcie męki
krzyża wybawił nas ze zniszczenia jako Przyjaciel człowieka.

Kontakion: Powstałeś dzisiaj z grobu, Szczodry, i nas odwiodłeś od
bram śmierci, dzisiaj Adam weseli się i raduje się Ewa, a razem z
nimi Prorocy i Patriarchowie wyśpiewują nieustannie Boskie panowanie
Twojej władzy.

Kinonikon: Chwalcie Pana z niebios, chwalcie go na wysokościach.
Alleluja.

Troparion, ton 4:

Świetlaną nowinę Zmartwychwstania od Anioła poznały Pańskie
uczennice i odrzuciwszy osądzenie prarodziców apostołom sławiącym
mówiły: Pokonana została śmierć, zmartwychwstał Chrystus Bóg,
dając światu wielkie miłosierdzie.

Teotokion: Tajemnica ukryta od wieków i nieznana aniołom, przez
Ciebie, Bogurodzico, będącym na ziemi objawił się wcielony Bóg w
zjednoczeniu bez pomieszania i dobrowolnie przyjął za nas krzyż,
którym wskrzesił pierwszego stworzonego i wybawił ze śmierci nasze
dusze.

Kontakion: Zbawca i Wybawiciel mój zmartwychwstał z grobu jako Bóg,
zrodzonych z ziemi uwolnił od więzów, skruszył bramy otchłani i
jako Władca zmartwychwstał po trzech dniach.

Troparion, ton 5:

Słowu przedwiecznemu Ojcu i Duchowi, zrodzonemu z Dziewicy na nasze
zbawienie, śpiewajmy wierni i kłaniajmy się, zechciało bowiem
ciałem wstąpić na krzyż, przecierpieć śmierć i wskrzesić
zmarłych, sławnym swoim Zmartwychwstałem.

Teotokion: Raduj się, bramo Pańska nieprzebyta. Raduj się, murze
obrony i opieko przybiegających do Ciebie. Raduj się, cicha
przystani nieznająca małżeństwa, która zrodziłaś w ciele Twego
Stwórcę i Boga, nie słabnij w modlitwach za opiewających Ciebie i
kłaniających się Twemu zrodzeniu.

Kontakion: Zstąpiłeś do otchłani, mój Zbawco, i bramy
skruszyłeś, Wszechmocny, zmarłych jako Stwórca wskrzesiłeś i
złamałeś oścień śmierci. Adam został wybawiony od klątwy,
przeto, Przyjacielu człowieka, wszyscy wołamy: Zbaw nas, o Panie.

Troparion, ton 6:

Anielskie moce na Twoim grobie i zamarły straże, Maria stojąc w
grobie szuka przeczystego Twego ciała. Zniewoliłeś otchłań, nie
zakosztowawszy jej, spotkałeś Dziewicę, dając życie. Powstały z
martwych, Panie, chwała Tobie.

Teotokion: Pobożnie nazwawszy Twoją Matkę, z własnej woli
przyszedłeś na mękę, zajaśniałeś na krzyżu chcąc odszukać
Adama i mówiąc do aniołów: Radujcie się ze mną, albowiem
odnaleziona została zaginiona drachma. Wszystko mądrze
urządziłeś, Boże nasz, chwała Tobie.

Kontakion: Dłonią dającą życie zmarłych z mrocznych głębin
wskrzesił Dawca życia, Bóg wszystkich Chrystus, i zmartwychwstanie
dał rodzajowi ludzkiemu, jest bowiem Zbawicielem wszystkich,
zmartwychwstaniem i życiem, i Bogiem naszym.

Troparion, ton 7:

Zniszczyłeś krzyżem Twoim śmierć, otworzyłeś zbójcy raj,
utuliłeś płacz niewiast niosących mirrę i apostołom nauczać
kazałeś, albowiem zmartwychwstałeś, Chryste Boże, dając światu
wielkie miłosierdzie.

Teotokion: W Tobie mamy nadzieję jako w skarbnicy naszego
zmartwychwstania, przez wszystkich opiewana, wyprowadź z jamy i
otchłani grzechów, Ty bowiem wybawiłaś winnych grzechów, rodząc
nasze zbawienie, będąc przed zrodzeniem dziewicą, w zrodzeniu
dziewicą i po zrodzeniu także będąc dziewicą.

Kontakion: Nikogo już nie może trzymać władza śmierci, albowiem
Chrystus zstąpił, krusząc i niszcząc jej moc, związana została
otchłań, Prorocy zgodnie radują się, Zbawca stanął przed
wierzącymi, mówiąc: Chodźcie, wierni, ku zmartwychwstaniu.

Troparion, ton 8:

Z wysokości zstąpiłeś, Łaskawco, przyjąłeś pogrzeb na dni
trzy, aby nas uwolnić od cierpień, życie i zmartwychwstanie nasze,
Panie, chwała Tobie.

Teotokion: Ty, który dla nas urodziłeś się z Dziewicy i
przecierpiałeś ukrzyżowanie, Dobry, śmiercią zrzuciłeś śmierć
i okazałeś zmartwychwstanie jako Bóg, nie pogardzaj stworzonymi
Twoją ręką, okaż Twoją przyjaźń do człowieka jako Miłosierny,
przyjmij Bogurodzicę, która Ciebie zrodziła, modlącą się za
nami, i zbaw, Zbawco nasz, zrozpaczonych ludzi.

Kontakion: Powstałeś z grobu, podźwignąłeś umarłych, Adama
wskrzesiłeś i Ewa raduje się w Twoim Zmartwychwstaniu. Krańce
ziemi tryumfują z Twego powstania z martwych, wielce Miłosierny.

TROPARIONY I KONTAKIONY DNI TYGODNIA

W poniedziałek służba świętym aniołom:

Troparion, ton 4: Wojsk niebieskich arcystratedzy, prosimy Was
nieustannie, my niegodni, abyście nas osłonili cieniem skrzydeł
niematerialnej Waszej chwały, zachowując nas usilnie modlących się
i wołających: Z nieszczęść wybawcie nas, wodzowie niebieskich
mocy.

Chwała. Kontakion, ton 2: Arcystratedzy Boży, słudzy Chwały
Bożej, przywódcy aniołów i opiekunowie ludzi, módlcie się o
rzeczy pożyteczne dla nas i o wielkie miłosierdzie, jako wielcy
wodzowie niebiescy.

I teraz. Kontakion końcowy, ton 6: Orędowniczko chrześcijan
niezawodna, Pośredniczko u Stwórcy wytrwała, nie gardź głosem
błagania grzesznych, lecz pospiesz, jako Dobra, zawczasu nam na
pomoc, ufnie wzywającym Ciebie. Pospiesz na nasze błagania i
przybądź na wezwanie, orędując zawsze, Bogurodzico, za czczącymi
Ciebie.

We wtorek służba świętemu Poprzednikowi przyjścia Pana:

Troparion, ton 2: Wspomnieniu sprawiedliwego towarzyszą pochwały,
lecz Tobie, Poprzedniku, wystarczy świadectwo Pana. Ty zaprawdę
jesteś największym z proroków, bowiem zostałeś uznany godnym
ochrzcić w falach Przepowiedzianego. Za prawdę więc cierpiałeś, z
radością zwiastowałeś i przebywającym w otchłani Boga jawiącego
się w ciele, gładzącego grzech świata i okazującego nam wielkie
miłosierdzie.

Chwała. Kontakion, ton 3: Dawniej niepłodna teraz rodzi Poprzednika
Chrystusa, a on jest wypełnieniem wszystkich proroctw, on położył
w Jordanie rękę na Tego, Kogo przepowiadali prorocy, okazał się
prorokiem i zwiastunem Słowa Bożego, a zarazem Jego Poprzednikiem.

I teraz. Kontakion końcowy jak w poniedziałek.

W środę służba krzyżowi świętemu:

Troparion, ton 1: Zbaw, Panie, lud Twój i pobłogosław dziedzictwo
Twoje, zwycięstwem prawowiernych nad przeciwnikami obdarzaj i przez
krzyż Twój ochraniaj społeczność Twoją.

Kontakion, ton 4: Dobrowolnie podniesiony na krzyżu, Chryste Boże,
okazuj miłosierdzie swe nowej społeczności noszącej Twoje imię,
obdarz swą mocą wiernych swoich ludzi, daj im zwycięstwo nad
wrogami, niech mają pomoc Twoją za tarczę pokoju, przemożny znak
zwycięstwa.

W czwartek służba świętym apostołom i świętemu Mikołajowi:

Troparion, ton 3: Święci apostołowie, módlcie się do
miłosiernego Boga, aby odpuszczenie grzechów dał duszom naszym.

Troparion o Mikołaju, ton 4: Przez prawdziwość Twych czynów, ojcze
i arcypasterzu Mikołaju, stałeś się regułą wiary dla Twojej
owczarni, wzorem cichości, nauczycielem wstrzemięźliwości, dlatego
swą pokorą zdobyłeś wywyższenie, ubóstwem bogactwo. Módl się
do Chrystusa Boga o zbawienie dusz naszych.

Chwała. Kontakion, ton 4: Jesteście latoroślami Chrystusowego
krzewu winnego, mądrzy apostołowie przynoszący grona cnót, z
których płynie dla nas wino zbawienia. Pijąc je i przepełniając
się radością, świętujemy czcigodne wasze wspomnienie, a wy,
apostołowie Pańscy, módlcie się dzisiaj o dar wielkiego
miłosierdzia dla nas i odpuszczenie grzechów.

I teraz. Kontakion o Mikołaju, ton 3: W Mirze okazałeś się
biskupem, wypełniłeś bowiem Ewangelię Chrystusową, święty,
duszę swoją oddałeś za Twój lud i wybawiłeś niewinnych ludzi od
śmierci, przeto uświęciłeś się jako wielki wtajemniczony sługa
łaski Bożej.

W piątek służba krzyżowi świętemu:

Troparion, ton 1: Zbaw, Panie, lud Twój i pobłogosław dziedzictwo
Twoje, zwycięstwem prawowiernych nad przeciwnikami obdarzaj i przez
krzyż Twój ochraniaj społeczność Twoją.

Kontakion, ton 4: Dobrowolnie podniesiony na krzyżu, Chryste Boże,
okazuj miłosierdzie swe nowej społeczności noszącej Twoje imię,
obdarz swą mocą wiernych swoich ludzi, daj im zwycięstwo nad
wrogami, niech mają pomoc Twoją za tarczę pokoju, przemożny znak
zwycięstwa.

W sobotę służba wszystkim świętym i za zmarłych:

Troparion, ton 2: Apostołowie, męczennicy i prorocy, kapłani,
asceci i sprawiedliwi, którzy dobrze wypełnili swoje powołanie,
wiarę zachowali i pożądali tylko Boga, módlcie się za nas do
Zbawcy, aby zbawił dusze nasze.

Troparion za zmarłych, ton 8: Głębią mądrości z miłości do
człowieka wszystko stworzyłeś i to, co pożyteczne dajesz, jedyny
Stwórco, daj odpoczynek, Panie, duszy Twego sługi, albowiem w Tobie
pokładał nadzieję, Stworzycielu i Twórcy, i Bogu naszym.

Chwała. Kontakion, ton 8: Ze świętymi daj odpoczynek, Chryste,
duszy zmarłego Twego sługi, gdzie nie ma cierpień, smutku i
westchnień, lecz życie nie mające końca. Nadgrobny czyniąc płacz
śpiewamy pieśń: Alleluja.

I teraz. Kontakion o męczennikach, ton 8: Jako początki natury
Ogrodnikowi stworzenia świat przynosi Tobie, Panie, męczenników
mających w sercach Boga, dla ich modlitw zachowaj w głębokim pokoju
Twój Kościół, Twoje dziedzictwo, przez Bogurodzicę, wielce
miłosierny.
