DZIEWIĄTA GODZINA.

Kapłan: Błogosławiony Bóg nasz, w każdym czasie, teraz i zawsze,
i na wieki wieków.

Amen. Chwała Tobie, Boże nasz, chwała Tobie.

Królu Niebieski, Pocieszycielu, Duchu Prawdy, który wszędzie
jesteś i wszystko napełniasz, Skarbnico dóbr i Dawco życia,
przyjdź i zamieszkaj w nas, i oczyść nas z wszelkiej zmazy, i zbaw,
o Dobry, dusze nasze.

Święty Boże, Święty Mocny, Święty Nieśmiertelny, zmiłuj się
nad nami (trzy razy i trzy pokłony).

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Najświętsza Trójco, zmiłuj się nad nami, Panie, zgładź grzechy
nasze, Władco, przebacz nieprawości nasze, Święty, nawiedź nas i
ulecz niemoce nasze, dla imienia Twego.

Panie, zmiłuj się (trzy razy).

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Ojcze nasz, któryś jest w niebiosach, święć się imię Twoje,
przyjdź królestwo Twoje, bądź wola Twoja, jako w niebie tak i na
ziemi, chleba naszego powszedniego daj nam dzisiaj i odpuść nam winy
nasze, jako i my odpuszczamy winowajcom naszym, i nie wwódź nas w
pokuszenie, ale zbaw nas ode złego.

Kapłan: Albowiem Twoje jest królestwo i moc, i chwała, Ojca i Syna,
i Świętego Ducha, teraz i zawsze, i na wieki wieków.

Także: Amen. Panie, zmiłuj się (dwanaście razy). Chwała, i teraz.

Przyjdźcie, pokłońmy się Królowi naszemu Bogu. Przyjdźcie,
pokłońmy się i przypadnijmy do Chrystusa, Króla naszego i Boga.
Przyjdźcie, pokłońmy się i przypadnijmy do samego Chrystusa,
Króla i Boga naszego (trzy pokłony).

PSALM 83

Jak umiłowane są przybytki Twoje, Panie Mocy! Dusza moja pragnie i
tęskni do przedsionków Pańskich. Serce moje i ciało moje
rozradowały się w Bogu Żywym. Albowiem ptak dom sobie znajduje i
gołębica gniazdo, gdzie złoży pisklęta swoje, ołtarze Twoje,
Panie Mocy, Królu mój i Boże mój! Błogosławieni, którzy
mieszkają w domu Twoim, Panie, na wieki wieków będą wysławiać
Ciebie. Błogosławiony mąż, który w Tobie ma wspomożenie,
wstępowanie położy w sercu swoim, w padole płaczu, w miejscu,
które wyznaczy, bowiem błogosławieństwo daje Dawca Zakonu. Z mocy
w moc wzrastać będą, objawi się Bóg nad bogami na Syjonie. Panie
Boże Mocy, wysłuchaj modlitwę moją, usłysz, Boże Jakuba.
Obrońco nasz, spójrz, Boże, i wejrzyj na oblicze Pomazańca Twego.
Zaiste jeden dzień w przedsionkach Twoich lepszy jest niż innych
tysiące, wolę raczej stać w progu domu Boga mego, niż mieszkać w
namiotach grzeszników. Albowiem Pan kocha miłosierdzie i prawdę,
Pan daje łaskę i chwałę, Pan nie odmawia dobrodziejstw
postępującym nienagannie. Panie Boże Mocy, błogosławiony
człowiek, który w ma nadzieję w Tobie.

PSALM 84

Łaskawym się okazałeś, Panie, dla ziemi Twojej, odmieniłeś
niewolę Jakuba. Odpuściłeś nieprawości ludowi Twemu, zakryłeś
wszystkie grzechy ich. Powściągnąłeś cały gniew Twój,
zaniechałeś zapalczywości gniewu Twego. Odnów nas, Boże, nasz
Zbawco, i zaniechaj oburzenia Twego na nas. Czyż będziesz na nas
gniewał się na wieki? Czy gniew Twój rozciągniesz na wszystkie
pokolenia? Boże, Ty przywrócisz nam życie i lud Twój rozweseli
się w Tobie. Okaż nam, Panie, miłosierdzie Twoje i daj nam
zbawienie swoje. Usłyszę to, co mówi we mnie Pan Bóg: Oto ogłasza
pokój ludowi swemu i świętym swoim, i zwracającym serca do Niego.
Zaiste, bliskie jest zbawienie Jego dla tych, którzy się Go boją,
tak iż chwała zamieszka w naszej ziemi. Łaskawość i wierność
spotkają się ze sobą, ucałują się sprawiedliwość i pokój.
Prawda z ziemi wyrośnie, a sprawiedliwość wychyli się z nieba.
Albowiem Pan obdarzy szczęściem i ziemia nasza wyda plon swój.
Sprawiedliwość pójdzie przed Nim i skieruje na drogę stopy swoje.

PSALM 85

Nakłoń, Panie, ucho swe i wysłuchaj mnie, bo jestem nędzny i
ubogi. Zachowaj duszę moją, bo jestem pobożny, zbaw sługę Twego,
Boże mój, który ma nadzieję w Tobie. Zmiłuj się nade mną,
Panie, albowiem do Ciebie wołam dzień cały. Rozwesel duszę sługi
Twego, albowiem ku Tobie wznoszę duszę moją. Ty bowiem, Panie,
jesteś dobry i łagodny, pełen łaskawości dla wszystkich, którzy
wzywają Ciebie. Wysłuchaj, Panie, modlitwę moją i zważ na głos
błagania mego. W dniu utrapienia mego wołam do Ciebie, bo Ty mnie
wysłuchasz. Nie ma wśród bogów podobnego Tobie, Panie, ani czegoś
takiego jak dzieło Twoje. Wszystkie ludy, które stworzyłeś,
przyjdą i pokłon oddadzą Tobie, Panie, i wysławią imię Twoje,
Albowiem Ty jesteś wielki i czynisz cuda, tylko Ty jesteś Bogiem.
Skieruj mnie, Panie, na drogę Twoją i pójdę w prawdzie Twojej,
niech się rozraduje serce moje w bojaźni imienia Twego. Będę
Ciebie wysławiał, Panie, Boże mój, całym sercem moim i wysławię
imię Twoje na wieki, bo wielkie było dla mnie miłosierdzie Twoje i
wybawiłeś duszę moją z głębin otchłani. Boże, przestępcy
Prawa powstali przeciwko mnie i zgraja gwałtowników czyha na duszę
moją, a nie mają Ciebie przed sobą. Ale Ty, Panie Boże mój,
jesteś szczodry i miłosierny, wielce cierpliwy i wielce łaskawy, i
wierny. Wejrzyj na mnie i zmiłuj się nade mną, daj władzę dziecku
Twemu i wybaw syna służebnicy swojej. Uczyń dla mnie znak dobroci,
aby ci, którzy mnie nienawidzą, ujrzeli i zawstydzili się, żeś
Ty, Panie, pomógł mi i pocieszył mnie.

I znowu: Uczyń dla mnie znak, zapowiedź pomyślności, ażeby ci,
którzy mnie nienawidzą, ujrzeli ze wstydem, żeś Ty, Panie, mi
pomógł i pocieszył mnie.

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Alleluja. Alleluja. Alleluja, chwała Tobie, Boże (trzy razy). Panie,
zmiłuj się (trzy razy).

Jeśli śpiewano Bóg i Pan, to mówimy troparion dnia.

Jeśli zaś śpiewano Alleluja, to mówimy troparion, ton 8:

Chryste Boże, który o dziewiątej godzinie ze względu na nas
ciałem zakosztowałeś śmierci, umartw mędrkowanie ciała naszego i
zbaw nas.

Stichos 1: Niech moja modlitwa wzniesie się przed Tobą, Panie, zbaw
mnie według Twego słowa.

Stichos 2: Niech moja prośba wzniesie się przed Tobą, Panie, zbaw
mnie według Twego słowa.

Chwała, i teraz. Teotokion: Ty, któryś dla nas urodził się z
Dziewicy i przecierpiałeś ukrzyżowanie, Dobry, śmiercią
zrzuciłeś śmierć i zmartwychwstanie okazałeś jako Bóg, nie
pogardzaj tymi, których stworzyłeś Twoją ręką, okaż Twoją
przyjaźń do człowieka, Miłosierny, przyjmij Bogurodzicę, która
Ciebie zrodziła, modlącą się za nami, i zbaw, Zbawco,
zrozpaczonych ludzi.

Nie opuszczaj nas na zawsze ze względu na Twoje imię i nie zrywaj
Twego przymierza. Nie zabieraj od nas swego miłosierdzia, ze względu
na Abrahama umiłowanego przez Ciebie i na Izaaka Twego sługę, i
Izraela, świętego Twego.

Trisagion. Najświętsza Trójco. Ojcze nasz.

Jeśli jest święto, to mów jego kontakion.

Jeśli zaś nie ma święta, to mów, ton 8:

Łotr widząc Przywódcę życia wiszącego na krzyżu, powiedział:
Gdyby to nie Bóg wcielił się, który jest z nami ukrzyżowany,
słońce nie skryłoby swoich promieni, ani też ziemia nie
trzęsłaby się z przerażenia, przeto Ty, który wszystko cierpisz,
wspomnij mnie, Panie, w Twoim królestwie.

Chwała. Pośrodku dwóch łotrów znalazł się Twój krzyż jako
waga sprawiedliwości, jednego z nich sprowadzając do otchłani
ciężarem bluźnierstwa, drugiemu zaś lecząc rany w poznaniu
teologii, Chryste Boże, chwała Tobie.

I teraz. Widząc na krzyżu Baranka i Pasterza, i Zbawcę świata, Ta,
która Ciebie zrodziła, mówiła ze łzami: Świat raduje się
przyjmując zbawienie, zaś moje łono płonie, widząc Twoje
ukrzyżowanie, które cierpisz za wszystkich, Zbawco i Boże mój.

Panie, zmiłuj się (czterdzieści razy).

Chryste Boże, który w każdym czasie i w każdej godzinie, na niebie
i na ziemi jesteś sławiony i wywyższany, wielce cierpliwy, wielce
miłosierny i łaskawy, który kochasz sprawiedliwych i miłujesz
grzeszników, który wszystko wzywasz do zbawienia ze względu na
obiecane przyszłe dobra, sam, Panie, przyjmij nasze modlitwy w tej
godzinie zanoszone do Ciebie i skieruj nasze życie na drogę Twych
przykazań, uświęć nasze dusze, oczyść ciała, kieruj myślami i
oczyść zamysły. Wybaw nas ze wszelkiego utrapienia, zła i chorób,
otocz nas świętymi Twymi aniołami, abyśmy pod ich strażą i
opieką osiągnęli jedność wiary i poznanie niedostępnej Twojej
chwały, albowiem błogosławiony jesteś na wieki wieków. Amen.

Panie, zmiłuj się (trzy razy).

Chwała, i teraz. Czcigodniejszą od Cherubinów i bez porównania
chwalebniejszą od Serafinów, któraś bez zmiany Boga Słowo
zrodziła, Ciebie, prawdziwą Bogurodzicę, wysławiamy. W imię
Pańskie pobłogosław, ojcze!

Kapłan: Boże, ulituj się nad nami i pobłogosław nas, rozjaśnij
oblicze swoje nad nami i zmiłuj się nad nami.

W Wielkim Poście czynimy trzy wielkie pokłony, odmawiając modlitwę
świętego Efrema.

Jeśli nie ma Wielkiego Postu, to po ekfonesis: Boże, ulituj się nad
nami, mówimy:

Modlitwa świętego Bazylego Wielkiego:

Władco, Panie Jezu Chryste, Boże nasz, wielce cierpliwy dla naszych
grzechów, który przywiodłeś nas aż do tej godziny, w której
wisząc na życiodajnym drzewie otworzyłeś dobremu łotrowi bramy
raju i śmiercią zniszczyłeś śmierć, oczyść nas, grzeszne i
niegodne Twoje sługi, bowiem zgrzeszyliśmy i uczyniliśmy
nieprawość, i nie jesteśmy godni podnieść naszych oczu i
spoglądać na wysokości niebieskie, gdyż porzuciliśmy drogę
Twojej sprawiedliwości i chodziliśmy według woli naszych serc.
Jednakże błagamy Twoje niezmierzone miłosierdzie: Oszczędź nas,
Panie, według obfitości Twego miłosierdzia, i zbaw nas, ze względu
na Twoje święte imię, gdyż dni nasze giną w marności. Zabierz
nas z rąk nieprzyjaciół i daruj nam nasze grzechy, umartw nasze
ciała, abyśmy porzucili starego człowieka i przyoblekli się w
nowego, i żyli dla Ciebie, naszego Władcy i Łaskawcy. Obyśmy
naśladując Twoje nakazy osiągnęli wieczny pokój w mieszkaniach
wszystkich tych, którzy osiągnęli szczęśliwość. Albowiem Ty
jesteś prawdziwą radością i weselem miłujących Ciebie, Chryste
Boże nasz, i Tobie chwałę oddajemy z Przedwiecznym Twoim Ojcem i z
Najświętszym, i Dobrym, i Życiodajnym Twoim Duchem, teraz i zawsze,
i na wieki wieków. Amen.

Chwała, i teraz. Panie, zmiłuj się (trzy razy). Pobłogosław.

I rozesłanie.
