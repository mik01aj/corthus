PORZĄDEK JUTRZNI.

Jeśli jest Wielki Post, to po błogosławieństwie kapłana mówimy:
Trisagion. Najświętsza Trójco. Ojcze nasz. Panie, zmiłuj się
(dwanaście razy). Chwała, i teraz. Przyjdźcie, pokłońmy się
(trzy razy). I dwa psalmy.

Jeśli nie ma Wielkiego Postu, to po błogosławieństwie kapłana
mówimy: Przyjdźcie, pokłońmy się, trzy razy, i psalmy:

PSALM 19

Niech Pan cię wysłucha w dniu utrapienia, niech obroni ciebie imię
Boga Jakuba. Niech ześle tobie pomoc ze świątyni i niech cię
wspomoże z Syjonu. Niechaj pamięta o wszystkich ofiarach twoich i
niech Mu będą miłe całopalenia twoje. Niech ci Pan udzieli według
serca twego i spełni każdy zamysł twój. Rozradujemy się w
zbawieniu twoim i w imię Pana Boga naszego podniesiemy sztandary.
Niech Pan spełni wszystkie prośby twoje. Teraz poznałem, że Pan
wybawia pomazańca swego, usłyszy go z nieba świętego swego,
zbawienie w mocy prawicy Jego. Jedni wolą rydwany, drudzy konie, my
zaś będziemy się chlubić imieniem Pana Boga naszego. Tamci
zachwiali się i upadli, a my powstaliśmy i stoimy prosto. Panie,
wybaw króla i wysłuchaj nas w dniu, gdy wezwiemy Ciebie.

PSALM 20

Panie, król weseli się mocą Twoją i w zbawieniu Twoim bardzo
rozraduje się. Spełniłeś pragnienie serca jego i nie odmówiłeś
błaganiu warg jego. Albowiem uprzedziłeś go błogosławieństwem
łaskawości, włożyłeś na głowę jego koronę z drogocennych
kamieni. Prosił Ciebie o życie i dałeś mu długie dni na wiek
wieku. Wielka jest chwała jego w zbawieniu Twoim, chwałę i
wspaniałość włożyłeś na niego. Albowiem dałeś mu
błogosławieństwo na wiek wieku, rozweselasz go radością przed
obliczem Twoim. Król bowiem ma nadzieję w Panu i z łaski
Najwyższego nie zachwieje się. Niech ręka Twa dosięgnie wszystkich
wrogów Twoich, prawica Twoja niech znajdzie wszystkich
nienawidzących Ciebie. Uczynisz ich jak piecem ognistym, gdy się
ukaże oblicze Twoje. Pan gniewem swoim zatrwoży ich i strawi ich
ogień. Potomstwo ich wytracisz z ziemi, usuniesz ich spośród synów
ludzkich. Albowiem zamyśli zło przeciwko Tobie, knuli podstępy,
lecz nie mogą ich spełnić. Zmusisz ich do ucieczki, a ku reszcie
Twojej zwrócisz oblicze ich. Powstań, Panie, w mocy Twojej,
będziemy śpiewać i sławić moc Twoją.

Chwała, i teraz. Trisagion. Najświętsza Trójco. Ojcze nasz.
Kapłan: Albowiem Twoje jest królestwo.

I następujące tropariony:

Zbaw, Boże, lud Twój i pobłogosław dziedzictwo Twoje, zwycięstwo
prawowiernym w przeciwnościach daruj i krzyżem Twym ochraniaj Twoją
wspólnotę.

Chwała Ojcu i Synowi, i Świętemu Duchowi.

Ty, który dobrowolnie wstąpiłeś na krzyż, daruj Twoje łaski
Twojej nowej wspólnocie, Chryste Boże, podnieś Twoją mocą
pobożny lud, dając mu zwycięstwo nad wrogami, gdyż jako pomoc ma
Twój oręż pokoju, niezwyciężone zwycięstwo.

I teraz, i zawsze, i na wieki wieków. Amen.

Orędownictwo budzące bojaźń i niezawodne, nie gardź, Dobra,
głosem modlitw naszych, przez wszystkich wielbiona Bogurodzico,
umocnij społeczność prawosławnych, zbaw wierny Twój lud i daj mu
zwycięstwo, albowiem zrodziłaś Boga, jedyna Błogosławiona.

Kapłan: Zmiłuj się nad nami, Boże, według wielkiego miłosierdzia
Twego, prosimy Cię, wysłuchaj i zmiłuj się.

I my: Panie, zmiłuj się (trzy razy).

Jeszcze módlmy się za naszego metropolitę N., za naszego biskupa N.
i za wszystkich w Chrystusie naszych braci.

Jeszcze módlmy się o zachowanie w opiece Bożej naszej Ojczyzny, za
jej władze i wojsko, abyśmy mogli prowadzić ciche i spokojne
życie, we wszelkiej pobożności i czystości.

Jeszcze módlmy się za wszystkich braci i za wszystkich chrześcijan.

Ekfonesis: Albowiem jesteś Bogiem miłosiernym, Przyjacielem
człowieka, i Tobie chwałę oddajemy, Ojcu i Synowi, i Świętemu
Duchowi, teraz i zawsze, i na wieki wieków.

I my: Amen.

I zaczynamy sześć psalmów,

słuchając ich w milczeniu i rozrzewnieniu, wyznaczony zaś brat z
pobożnością i bojaźnią Bożą mówi:

Chwała na wysokościach Bogu, a na ziemi pokój, w ludziach
upodobanie ku dobremu (trzy razy).

Panie, otwórz wargi moje, a usta moje będą głosić chwałę Twoją
(dwa razy).

PSALM 3

Panie, dlaczego tak liczni są ci, którzy mnie trapią? Wielu
powstaje przeciwko mnie, wielu powiada duszy mojej: Nie ma dla niego
zbawienia w Bogu jego. Ale Ty, Panie, jesteś wspomożycielem moim,
chwałą moją, Ty podnosisz głowę moją. Głosem moim do Pana
wołam i usłyszał mnie z góry świętej swojej. Zasnąłem i
spałem, i wstałem, albowiem Pan wspomaga mnie. Nie ulęknę się
tysięcy ludzi, którzy zewsząd napadają na mnie. Powstań, Panie,
wybaw mnie, Boże mój, albowiem Ty poraziłeś wszystkich
nienawidzących mnie bez powodu, połamałeś zęby grzesznikom. Pana
jest zbawienie i nad ludem Twoim błogosławieństwo Twoje. Zasnąłem
i spałem, i wstałem, albowiem Pan wspomaga mnie.

PSALM 37

Panie, w zapalczywości Twojej nie oskarżaj mnie, ani w gniewie Twoim
nie karz mnie. Albowiem strzały Twoje utkwiły we mnie i legła na
mnie ręka Twoja. Nie ma uleczenia w ciele moim w obliczu gniewu
Twego, nie ma pokoju kościom moim w obliczu grzechów moich. Albowiem
nieprawości moje przewyższają głowę moją, jak ciężkie brzemię
mnie gniotą. Zaropiały i jątrzą się rany moje z powodu głupoty
mojej. Wycierpiałem i pochyliłem się bardzo, cały dzień chodzę
smutny. Albowiem lędźwie moje pełne są drwiny, i nie ma uleczenia
w ciele moim. Osłabłem i upokorzony jestem bardzo, jęczę ze
zgryzoty serca mego. Panie, przed Tobą wszelkie pragnienie moje i
wzdychanie moje nie jest ukryte przed Tobą. Serce moje trwoży się,
opuściła mnie siła moja, i światła oczu moich nie ma przy mnie.
Przyjaciele moi i bliscy moi przybliżyli się do mnie i stanęli.
Bliźni moi stanęli daleko ode mnie i czyhający na duszę moją, i
szukający zła dla mnie cały dzień mówią marność i uczą się
knuć zdrady. A ja niby głuchy nie słyszę i jestem jak niemy, nie
otwieram ust moich. Stałem się jak człowiek, który nie słyszy i
nie ma w ustach moich oskarżenia. Albowiem w Tobie, Panie, mam
nadzieję, Ty usłyszysz, Panie, Boże mój. Albowiem rzekłem: Niech
nie tryumfują nade mną wrogowie moi, kiedy chwieją się nogi moje,
niech się nie wynoszą nade mnie. Albowiem jestem bliski upadku i
boleść moja jest zawsze przede mną. Albowiem nieprawość moją
wyjawiam i grzech mój mnie trwoży. Wrogowie moi żyją i wzmacniają
się bardziej niż ja, rozmnożyli się nienawidzący mnie bez powodu.
Ci, którzy odpłacają mi złem za dobro, prześladują mnie,
dlatego, że pragnę dobrze czynić. Nie opuszczaj mnie, Panie, Boże
mój, nie odstępuj ode mnie. Pospiesz mi na pomoc, Panie mego
zbawienia. Nie opuszczaj mnie, Panie, Boże mój, nie odstępuj ode
mnie. Pospiesz mi na pomoc, Panie mego zbawienia.

PSALM 62

Boże, Boże mój, szukam Ciebie od poranku, dusza moja pragnie
Ciebie, jakże tęskni do Ciebie ciało moje na ziemi pustynnej i
nieprzebytej, nie mającej wody. Przychodzę do Ciebie do świątyni,
aby widzieć moc Twoją i chwałę Twoją. Albowiem lepsza jest łaska
Twoja aniżeli życie, wargi moje będą wysławiać Ciebie. Tak
błogosławić będę Ciebie w życiu moim, w imię Twoje będę
podnosić ręce moje. Niby tłuszczem i szpikiem sycić się będzie
dusza moja i radosnymi wargami będą sławić Ciebie usta moje. Jak
wspominałem Ciebie na łożu moim, tak w czasie porannych straży
myślę o Tobie, bowiem byłeś dla mnie pomocnikiem moim i w cieniu
skrzydeł Twych rozraduję się. Przywarła dusza moja do Ciebie,
podtrzymuje mnie prawica Twoja. Oni zaś bezskutecznie szukają duszy
mojej, zapadną się w głębinę ziemi. Niech wydani zostaną we
władzę miecza i niech będą pastwą szakali. Król zaś będzie
się weselić w Bogu, chlubić będzie się każdy, kto na Niego
przysięga, albowiem zamknięte zostaną usta mówiących
nieprawość. W czasie porannych straży myślę o Tobie, gdyż
byłeś dla mnie pomocnikiem moim i w cieniu skrzydeł Twych
rozraduję się. Przywarła dusza moja do Ciebie, podtrzymuje mnie
prawica Twoja.

Chwała, i teraz.

Alleluja. Alleluja. Alleluja, chwała Tobie, Boże (trzy razy bez
pokłonów). Panie, zmiłuj się (trzy razy). Chwała, i teraz.

Kapłan natomiast odmawia cicho modlitwy jutrzni, stojąc z odkrytą
głową przed świętą bramą.

PSALM 87

Panie, Boże zbawienia mego, w dzień wołam i w nocy przed Tobą.
Niech dojdzie do Ciebie modlitwa moja, nakłoń ucha Twego do
błagania mego. Albowiem syta jest nieszczęść dusza moja i żywot
mój bliski jest otchłani. Policzony jestem ze schodzącymi do jamy,
jestem jak człowiek bez pomocy, pośród umarłych wolny. Albowiem
zabici śpią w grobie, o których już nie pamiętasz, i którzy od
ręki Twojej są odłączeni. Położyłeś mnie w dole głębokim, w
ciemnicy i cieniu śmierci. Położył się na mnie ciężko gniew
Twój i wszystkie nawałnice Twoje sprowadziłeś na mnie. Oddaliłeś
znajomych moich ode mnie, uczyniłeś mnie dla nich ohydą, zdradzony
zostałem i nie mam wyjścia. Oczy moje omdlały z nędzy, wołam do
Ciebie, Panie, cały dzień, wyciągam do Ciebie ręce moje. Czyż dla
umarłych będziesz czynić cuda? Czyż cienie powstaną i będą
wysławiać Ciebie? Czyż ktoś będzie w grobie opowiadać
miłosierdzie Twoje i prawdę Twoją w miejscu zagłady? Czyż znane
będą w ciemności cuda Twoje i sprawiedliwość Twoja w krainie
zapomnienia? A ja do Ciebie, Panie, wołam, i rano uprzedza Ciebie
modlitwa moja. Czemu, Panie, odtrącasz duszę moją, odwracasz ode
mnie oblicze swoje? Jestem ubogi i w trudach od młodości mojej,
podniosłem się, ukorzyłem i osłabłem. Spadł na mnie gniew Twój
i groźby Twoje przeraziły mnie. Ogarnęły mnie jak woda dzień
cały, wszystkie otoczyły mnie. Oddaliłeś ode mnie przyjaciela i
towarzysza, i znajomych mych od cierpień. Panie, Boże zbawienia
mego, w dzień wołam i w nocy przed Tobą. Niech dojdzie do Ciebie
modlitwa moja, nakłoń ucha Twego do błagania mego.

PSALM 102

Błogosław, duszo moja, Pana, i całe wnętrze moje, imię święte
Jego. Błogosław, duszo moja, Pana, i nie zapominaj wszystkich
dobrodziejstw Jego. On oczyszcza wszystkie nieprawości twoje, leczy
wszystkie choroby twoje. On wybawia z zagłady życie twoje, koronuje
ciebie łaską i zmiłowaniem, nasyca dobrami pragnienie twoje, odnowi
się jak orła młodość twoja. Pan czyni miłosierdzie i sąd
wszystkim uciśnionym. Pokazał drogi swoje Mojżeszowi, synom Izraela
zamiary swoje. Szczodry i miłosierny jest Pan, wielce cierpliwy i
wielce łaskawy. Nie jest zagniewany na zawsze, nie chowa urazę na
wieki. Nie wedle nieprawości naszych świadczy nam, ani wedle
grzechów naszych nie odpłaca nam. Albowiem jak niebiosa wysoko nad
ziemią, tak umocnił Pan miłosierdzie swoje nad tymi, którzy się
Go boją. Jak daleko wschód od zachodu, tak oddalił od nas
nieprawości nasze. Jak lituje się ojciec nad synami, tak lituje się
Pan nad tymi, którzy się Go lękają. Albowiem On zna stworzenie
swoje, pamięta, że jesteśmy prochem. Dni człowieka jak trawa, jak
kwiat polny okwita. Albowiem wiatr przejdzie po nim i nie będzie go,
i nie pozna już miejsca swego. Ale miłosierdzie Pańskie od wieków
i na wieki nad tymi, którzy się Go lękają. I sprawiedliwość Jego
nad synami synów, nad tymi, którzy chronią przymierze Jego i
pamiętają o przykazaniach Jego, aby je pełnić. Pan na niebiosach
przygotował tron swój i królestwo Jego wszystkim włada.
Błogosławcie Pana, wszyscy aniołowie Jego, możni potęgą,
pełniący rozkazy Jego, słuchający głosu słów Jego.
Błogosławcie Pana wszystkie moce Jego, słudzy Jego, czyniący wolę
Jego. Błogosławcie Pana, wszystkie dzieła Jego, na każdym miejscu
panowania Jego. Błogosław, duszo moja, Pana. Na każdym miejscu
panowania Jego, błogosław, duszo moja, Pana.

PSALM 142

Panie, usłysz modlitwę moją, zważ na błaganie moje w prawdzie
Twojej, wysłuchaj mnie w sprawiedliwości Twojej. I nie pozywaj na
sąd sługi Twego, bo żaden żyjący nie usprawiedliwi się przed
Tobą. Albowiem ściga wróg duszę moją, życie moje przygniata do
ziemi, posadził mnie w ciemnościach, jak ci, co dawno umarli. I
omdlał we mnie duch mój, struchlało we mnie serce moje. Wspominam
dni dawne, rozmyślam o wszystkich czynach Twoich, rozpamiętuję
dzieła rąk Twoich. Wyciągam ku Tobie ręce moje, dusza moja tęskni
do Ciebie jak spragniona ziemia. Szybko wysłuchaj mnie, Panie, bo
ustaje duch mój, nie odwracaj oblicza swego ode mnie, bo upodobnię
się zstępującym do grobu. Spraw, abym rankiem usłyszał o
zmiłowaniu Twoim, albowiem zaufałem Tobie. Wskaż mi, Panie, drogę,
którą pójdę, bowiem ku Tobie podnoszę duszę moją. Uwolnij mnie
od wrogów moich, Panie, do Ciebie się uciekam. Naucz mnie pełnić
wolę Twoją, albowiem Ty jesteś Bogiem moim, niech dobry duch Twój
prowadzi mnie ku ziemi sprawiedliwej. Dla imienia Twego, Panie, ożyw
mnie sprawiedliwością Twoją, wyprowadź duszę moją z udręki. I w
miłosierdziu swoim zniszczysz wrogów moich, wytracisz wszystkich
nastających na duszę moją, albowiem ja jestem sługą Twoim.
Wysłuchaj mnie w sprawiedliwości Twojej. I nie pozywaj na sąd
sługi Twego. Wysłuchaj mnie w sprawiedliwości Twojej. I nie pozywaj
na sąd sługi Twego Niech dobry duch Twój prowadzi mnie ku ziemi
sprawiedliwej.

Chwała, i teraz.

Alleluja. Alleluja. Alleluja, chwała Tobie, Boże (trzy razy).

Także ektenia wielka odmawiana przez kapłana.

Następnie według tonu troparionu danego dnia śpiewamy:

Bóg i Pan, i objawił się nam. Błogosławiony, który idzie w imię
Pańskie.

Stichos 1: Wyznawajcie Pana, albowiem jest dobry, bo na wieki
miłosierdzie Jego.

Stichos 2: Oblegający otoczyli mnie i w imię Pańskie sprzeciwiłem
się im.

Stichos 3: Nie umrę, lecz będę żył i opowiadał dzieła Pańskie.

Stichos 4: Kamień, który odrzucili budowniczowie, ten stał się
kamieniem węgielnym, jest on od Pana i jest przedziwny w oczach
naszych.

Także mówimy troparion wypadającego święta lub świętego, bądź
zmartwychwstania, wypadającego tonu, dwa razy, i teotokion tegoż
tonu.

Jeśli jest Alleluja lub Wielki Post, to zamiast Bóg i Pan, śpiewamy
Alleluja, trzykrotnie, według tonu Oktoechosu.

Mówimy też takie stichosy:

Stichos 1: Od godzin nocnych duch mój woła do Ciebie, Boże,
światłością są przykazania Twoje na ziemi.

Stichos 2: Nauczcie się sprawiedliwości, żyjący na ziemi.

Stichos 3: Zawiść ogarnie lud nieukarany.

Stichos 4: Dodaj im zła, Panie, dodaj zła sławnym ziemi.

Także triadikony tonu, każdy po jednym razie. Następnie recytujemy
Psałterz i katyzmy poetyckie według ich kolejności. Także Psalm
50. Kanony z ich troparionami.

Po dziewiątej pieśni śpiewamy Pieśń Najświętszej Bogurodzicy.

Uwielbia dusza moja Pana, i rozradował się duch mój w Bogu, Zbawcy
moim.

Albowiem wejrzał na pokorę służebnicy swojej, oto błogosławić
mnie będą odtąd wszystkie pokolenia.

Albowiem wielkie rzeczy uczynił mi Wszechmocny i święte jest imię
Jego, a miłosierdzie Jego z pokolenia na pokolenie nad tymi, którzy
się Go boją.

Uczyni władzę ramieniem swoim, rozproszy pyszniących się
zamysłami serc swoich. Strąci mocarzy z tronów i wywyższy
pokornych, głodnych nasyci dobrami, a bogatych odprawi z niczym.

Przyjął Izraela swego sługę, wspomniał na miłosierdzie, jak
powiedział do ojców naszych, Abrahama i potomstwa jego na wieki.

Po każdym stichosie śpiewamy: Czcigodniejszą od Cherubinów i bez
porównania chwalebniejszą od Serafinów, któraś bez zmiany Boga
Słowo zrodziła, Ciebie, prawdziwą Bogurodzicę, wywyższamy.

Także dziewiątą pieśń kanonu.

Gdy nie ma niedzieli, po hirmosie:

Zaprawdę godne jest to, błogosławić Ciebie, Bogurodzico, zawsze
błogosławioną i najczystszą i Matkę Boga naszego.

Czcigodniejszą od Cherubinów i bez porównania chwalebniejszą od
Serafinów, któraś bez zmiany Boga Słowo zrodziła, Ciebie,
prawdziwą Bogurodzicę, wysławiamy.

Jeśli zaś jest niedziela lub jest polijeleos, to po katabasji
ektenia i: Święty Pan Bóg nasz (trzy razy), ze stichosami: Albowiem
święty Pan Bóg nasz. Nad wszystkimi ludźmi Bóg nasz.
Eksapostilarion jutrzni.

Gdy jest Wielki Post, odmawiamy fotagogikony wypadającego tonu.

Jeśli niema, to eksapostilarion i psalmy pochwalne.

Jeśli jest niedziela lub święto Pańskie, bądź święty mający
wielką doksologię, śpiewamy: Wszystko, co oddycha, według
wypadającego tonu:

Wszystko, co oddycha, niechaj chwali Pana. Chwalcie Pana z niebios,
chwalcie Go na wysokościach, Tobie przynależy pieśń, Bogu.

Pierwszy chór: Chwalcie Pana z niebios, Tobie przynależy pieśń
Bogu.

Tenże chór: Chwalcie Pana z niebios, chwalcie Go na wysokościach,
Tobie przynależy pieśń, Bogu.

Drugi chór: Chwalcie Go, wszyscy Aniołowie Jego, chwalcie Go,
wszystkie moce Jego, Tobie przynależy pieśń, Bogu.

Chwalcie Go, słońce i księżycu, chwalcie Go, wszystkie gwiazdy i
światło. Chwalcie Go, niebiosa niebios, i woda, co jest ponad
niebiosami. Niech wychwalają imię Pańskie, albowiem On rzekł i
stały się, On nakazał i zostały stworzone. Ustanowił je na wieki,
na wieki wieków, nadał im prawo i nie przeminie. Chwalcie Pana z
ziemi, smoki i wszystkie otchłanie. Ogniu, gradzie, śniegu, szronie,
gwałtowny huraganie, którzy spełniacie słowo Jego. Góry i
wszystkie pagórki, drzewa owocowe i wszystkie cedry. Dzikie
zwierzęta i wszystko bydło, płazy i ptactwo skrzydlate. Królowie
ziemscy i wszyscy ludzie, książęta i wszyscy sędziowie ziemi.
Młodzieńcy i dziewice, starcy wraz z młodzieżą. Niech wychwalają
imię Pańskie, albowiem tylko imię Jego wyznawane jest na ziemi i na
niebie. I podniesie róg ludu swego, pieśń wszystkim świętym Jego,
synom Izraela, ludu, który jest Mu bliski.

Śpiewajcie Panu pieśń nową, chwała Jego w zgromadzeniu
świętych. Niech Izrael weseli się swym Stwórcą i synowie Syjonu
rozradują się w swym Królu. Niech chwalą imię Jego w tańcach,
niech grają Mu na bębnie i lirze. Albowiem Pan ma upodobanie w
ludzie swoim, i pokornym da zbawienie. Niech się weselą święci w
chwale i niech się radują na łożach swoich. Niech wysławienie
Boga będzie w ustach ich, i ostre miecze obosieczne w rękach ich.
Uczyń pomstę wśród narodów i karę pośród ludów, zakuj ich
królów w kajdany i dostojników ich w żelazne okowy.

Od poniższego stichosu zaczynamy stichery na sześć:

Wypełnij na nich wyrok zapisany, chwała ta będzie dla wszystkich
świętych Jego.

Chwalcie Pana w świętych Jego, chwalcie Go na firmamencie mocy Jego.

Na 4: Chwalcie Go dla mocy Jego, chwalcie Go dla wielkiego majestatu
Jego.

Chwalcie Go dźwiękiem trąby, chwalcie Go na harfie i lirze.

Chwalcie Go bębnem i tańcem, chwalcie Go na strunach i flecie.

Chwalcie Go na cymbałach dźwięcznych, chwalcie Go na cymbałach
gromkich, wszystko, co oddycha, niechaj chwali Pana.

Jeśli jest niedziela, to po sticherach: Chwała. Stichera
ewangeliczna.

I teraz. Teotokion:

Błogosławiona jesteś, Bogurodzico Dziewico, albowiem przez Tego,
który z Ciebie przyjął ciało otchłań została zniewolona, Adam
został wezwany, klątwa zniesiona, Ewa uwolniona, śmierć
uśmiercona, i myśmy ożyli, przeto donośnie śpiewamy:
Błogosławiony jesteś, Chryste Boże, który tak zechciałeś,
chwała Tobie.

Kapłan: Chwała Tobie, który objawiłeś nam światłość.

Chwała na wysokościach Bogu, a na ziemi pokój, w ludziach
upodobanie ku dobremu. Chwalimy Cię, błogosławimy Cię, kłaniamy
się Tobie, wysławiamy Cię, dzięki Ci składamy, bo wielka jest
chwała Twoja. Panie, Królu nieba, Boże Ojcze Wszechmogący, Panie,
Synu Jednorodzony, Jezu Chryste i Święty Duchu, Panie Boże, Baranku
Boży, Synu Ojca, który gładzisz grzech świata, zmiłuj się nad
nami. Który gładzisz grzechy świata, przyjmij błaganie nasze.
Który siedzisz po prawicy Ojca, zmiłuj się nad nami. Albowiem tylko
Tyś jest święty, tylko Tyś jest Panem, Jezu Chryste, w chwale Boga
Ojca. Amen.

Każdego dnia będę Ciebie błogosławił i wysławiał imię Twoje
na wieki, i na wieki wieków.

Pozwól nam, Panie, w dniu tym od grzechu ustrzec się.
Błogosławiony jesteś, Panie, Boże ojców naszych, i chwalebne, i
wysławione jest imię Twoje na wieki. Amen.

Niech będzie miłosierdzie Twoje, Panie, nad nami, jak mieliśmy
nadzieję w Tobie.

Błogosławiony jesteś, Panie, naucz mnie przykazań Twoich (trzy
razy).

Panie, byłeś nam ucieczką z pokolenia na pokolenie. A ja mówię:
Panie, zmiłuj się nade mną, uzdrów duszę moją, albowiem
zgrzeszyłem przeciw Tobie. Panie, do Ciebie przybiegam, naucz mnie
czynić wolę Twoją, albowiem Ty jesteś Bogiem moim, albowiem w
Tobie jest źródło życia, w światłości Twojej ujrzymy
światłość. Niech łaska Twoja trwa nad tymi, co znają Ciebie.

Święty Boże, Święty Mocny, Święty Nieśmiertelny, zmiłuj się
nad nami (trzy razy).

Chwała, i teraz. Święty Nieśmiertelny, zmiłuj się nad nami.

Także wyższym głosem: Święty Boże, Święty Mocny, Święty
Nieśmiertelny, zmiłuj się nad nami.

Po zakończeniu trisagionu mówimy wypadający troparion rozesłania i
teotokion.

Gdy jest niedziela, mówimy troparion zmartwychwstania.

Jeśli jest ton 1, 3, 5 i 7, to mówimy:

Dzisiaj zbawienie światu, śpiewamy powstałemu z grobu Przywódcy
życia naszego. Zniszczył bowiem śmiercią śmierć, dał nam
zwycięstwo i wielkie miłosierdzie.

Jeśli jest ton 2, 4, 6 i 8, mówimy:

Powstałeś z grobu i więzy rozerwałeś otchłani, zniszczyłeś
osądzenie śmierci, Panie, wszystkich wybawiłeś z sieci wroga,
zjawiłeś się Apostołom Twoim i posłałeś ich, aby głosili, i
przez Nich pokój dałeś światu, jedyny wielce Miłosierny.

Gdy jest Wielki Post lub inny dzień nie mający wielkiej doksologii,
po psalmach pochwalnych: Chwała, i teraz, i mówi wyznaczony brat:

Tobie chwała przynależy, Panie Boże nasz, i Tobie chwałę
oddajemy, Ojcu i Synowi, i Świętemu Duchowi, teraz i zawsze, i na
wieki wieków. Amen.

Kapłan: Chwała Tobie, który objawiłeś nam światłość.

Chwała na wysokościach Bogu, a na ziemi pokój, w ludziach
upodobanie ku dobremu. Chwalimy Cię, błogosławimy Cię, kłaniamy
się Tobie, wysławiamy Cię, dzięki Ci składamy, bo wielka jest
chwała Twoja. Panie, Królu nieba, Boże Ojcze Wszechmogący, Panie,
Synu Jednorodzony, Jezu Chryste i Święty Duchu, Panie Boże, Baranku
Boży, Synu Ojca, który gładzisz grzech świata, zmiłuj się nad
nami. Który gładzisz grzechy świata, przyjm błaganie nasze. Który
siedzisz po prawicy Ojca, zmiłuj się nad nami. Albowiem tylko Tyś
jest święty, tylko Tyś jest Panem, Jezu Chryste, w chwale Boga
Ojca. Amen.

Każdego dnia będę Ciebie błogosławił i wysławiał imię Twoje
na wieki, i na wieki wieków.

Panie, byłeś nam ucieczką z pokolenia na pokolenie. A ja mówię:
Panie, zmiłuj się nade mną, uzdrów duszę moją, albowiem
zgrzeszyłem przeciw Tobie. Panie, do Ciebie przybiegam, naucz mnie
czynić wolę Twoją, albowiem Ty jesteś Bogiem moim, albowiem w
Tobie jest źródło życia, w światłości Twojej ujrzymy
światłość. Niech łaska Twoja trwa nad tymi, co znają Ciebie.

Także: Pozwól nam, Panie, w dniu tym od grzechu ustrzec się.
Błogosławiony jesteś, Panie, Boże ojców naszych, i chwalebne, i
wysławione jest imię Twoje na wieki. Amen.

Niech będzie miłosierdzie Twoje, Panie, nad nami, jak mieliśmy
nadzieję w Tobie. Błogosławiony jesteś, Panie, naucz mnie
przykazań Twoich. Błogosławiony jesteś, Władco, daj mi zrozumieć
przykazania Twoje. Błogosławiony jesteś, Święty, oświeć mnie
przykazaniami Twoimi.

Panie, miłosierdzie Twoje na wieki, nie gardź dziełem rąk Twoich.

Tobie przynależy sława, Tobie przynależy pieśń, Tobie chwała
przynależy, Ojcu i Synowi, i Świętemu Duchowi, teraz i zawsze, i na
wieki wieków. Amen.

Kapłan mówi ektenię: Dopełnijmy poranną modlitwę naszą do Pana.

Także stichery Oktoechosu, jeśli nie ma święta Pańskiego.

Stichos 1: Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich.

Stichos 2: Niech będzie światłość Pana Boga naszego nad nami, i
dzieło rąk naszych udoskonal w nas, i dzieło rąk naszych umocnij.

Chwała. Isomelos, jeśli jest. I teraz. Teotokion:

Także: Dobrze jest wyznawać Pana i śpiewać imieniu Twemu,
Najwyższy, ogłaszać od rana miłosierdzie Twoje i prawdę Twoją
każdej nocy.

Trisagion. Najświętsza Trójco. Ojcze nasz. Kapłan: Albowiem Twoje
jest królestwo. Troparion dnia. Chwała, i teraz. Teotokion.

Kapłan ektenię: Zmiłuj się nad nami, Boże, według wielkiego
miłosierdzia Twego, prosimy Cię, wysłuchaj i zmiłuj się (dalej
jak w euchologionie).

Po ekfonesis: Oto mądrość!

I my: Pobłogosław.

Kapłan: Błogosławiony Chrystus, Bóg nasz, w każdym czasie, teraz
i zawsze, i na wieki wieków.

I my: Amen. Umocnij, Boże, świętą prawosławną wiarę i
prawosławnych chrześcijan na wieki wieków.

Także, jeśli jest wielka doksologia, kapłan mówi: Najświętsza
Bogurodzico, zbaw nas! I my: Czcigodniejszą od Cherubinów. Kapłan:
Chwała Tobie, Chryste Boże, Nadziejo nasza, chwała Tobie.

I my: Chwała, i teraz. Panie, zmiłuj się (trzy razy).
Pobłogosław! I rozesłanie. Także pierwsza godzina.

Jeśli zaś nie ma wielkiej doksologii, to nie daje się rozesłania
jutrzni, ale zaraz po ekfonesis i po: Umocnij, Boże, mówimy:
Przyjdźcie, pokłońmy się (trzy razy). Pierwsza godzina.

Jeśli zaś jest Wielki Post:

Dobrze jest wyznawać Pana (dwa razy). Trisagion. Najświętsza
Trójco. Ojcze nasz. Kapłan: Albowiem Twoje jest królestwo.

My zaś mówimy: Stojąc w świątyni Twojej chwały uważamy, że
stoimy na niebiosach. Bogurodzico, Bramo niebios, otwórz nam bramy
Twego miłosierdzia.

Także: Panie, zmiłuj się (czterdzieści razy). Chwała, i teraz.
Czcigodniejszą od Cherubinów. W imię Pańskie pobłogosław, ojcze.

Kapłan: Ten, który jest, błogosławiony Chrystus, Bóg nasz, w
każdym czasie, teraz i zawsze, i na wieki wieków.

My mówimy: Amen. Niebieski Królu, umocnij wiarę, upokorz pogan, daj
pokój światu, dobrze strzeż ten święty monaster, naszych
zmarłych ojców i braci umieść w przybytkach sprawiedliwych, a nas
przyjmij w pokucie i wyznaniu grzechów, jako dobry i Przyjaciel
człowieka.

Następnie trzy wielkie pokłony, odmawiając w myśli modlitwę św.
Efrema: Panie i Władco życia mego (s. ), i dwanaście małych
pokłonów. Także znowu jeden wielki pokłon, odmawiając całą
modlitwę. I po powstaniu odmawiamy pierwszą godzinę.

Koniec obrzędów jutrzni.
