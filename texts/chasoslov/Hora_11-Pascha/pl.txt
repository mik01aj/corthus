W ŚWIĘTĄ I WIELKĄ NIEDZIELĘ PASCHY

I PRZEZ CAŁY TYDZIEŃ PASCHALNY.

Troparion, ton 5:

Chrystus powstał z martwych, śmiercią podeptał śmierć, i
będącym w grobach życie dał.

Kanon Paschalny, ton 1:

Pieśń 1.

Hirmos: Zmartwychwstania dzień! Rozjaśnijmy twarz, ludy! Pascha
Pańska, Pascha! ze śmierci do życia, i z ziemi do nieba, Chrystus
Bóg Nas wiedzie, hymn zwycięstwa nucących.

Stichos: Chrystus powstał z martwych!

Oczyśćmy zmysły a ujrzymy Chrystusa Jaśniejącego w niedostępnym
świetle swego Zmartwychwstania i usłyszymy wyraźnie Jak mówi
„Witajcie” – nam, hymn zwycięstwa nucącym.

Niebiosa niechaj godnie cieszą się i ziemia niech się raduje, niech
świętuje świat cały, widzialny i niewidzialny, albowiem Chrystus,
radość nasza, Zmartwychwstał.

Pieśń 3.

Hirmos: Przyjdźcie, pijmy więc napój nowy, nie z jałowej skały
Cudownie wywiedziony, lecz źródło tryskające z grobu Chrystusa
Pana, które nas umacnia.

Dzisiaj wszystko jasności jest pełne niebo i ziemia i otchłań
cała. Niech więc całe stworzenie radośnie świętuje
Zmartwychwstanie Chrystusa, w którym się umacnia.

Wczoraj byłem, Chryste, pogrzebany z Tobą, a dzisiaj powstaję z
Tobą powstającym, wczoraj z Tobą na krzyżu, a dzisiaj, o Zbawco,
uwielbij mnie z sobą w Twym świętym królestwie.

Hypakoe, ton 4:

Niewiasty od Marii uprzedziły poranek i znalazły kamień odwalony od
grobu, i usłyszały Anioła: „Dlaczego będącego w wiecznej
światłości wśród umarłych szukacie jako człowieka? Widzicie
grobowe przepaski, idźcie więc i głoście światu, że Pan
powstał, niszcząc śmierć, jest bowiem Synem Bożym, zbawiającym
rodzaj ludzki”.

Pieśń 4.

Hirmos: W Boskiej straży niechaj stanie między nami Habakuk, Boski
mówca, i niech nam pokaże anioła jaśniejącego i mówiącego
wyraźnie: Dzisiaj światu zbawienie, bo Chrystus powstał
wszechwładny.

Ukazał się Chrystus jak mąż, co otwiera Dziewicze, nietknięte
łono. Jako śmiertelny Barankiem się zwie, jako nieskalany od zmazy
jest wolny – Pascha nasza – Bogiem prawdziwym i doskonałym
nazwany.

Jak jednoroczny baranek, wieniec błogosławieństwa, Chrystus za nas
wszystkich sam się ofiarował – Pascha na win oczyszczenie – i na
nowo z grobu zabłysło nam piękne Słońce sprawiedliwości.

Dawid, praojciec Boży, przed arką zacienioną tańczył skacząc z
radości. A my, lud Boży, święty, widząc wypełnienie dawnych
znaków radujmy się w Bogu, bo Chrystus powstał wszechwładny.

Pieśń 5.

Hirmos: Powstańmy więc ze snu o szarym świtaniu, zamiast maści
wonnej hymn nasz ofiarujmy Władcy, a Chrystusa, Słońce
sprawiedliwości, Życie powstające dla wszystkich ujrzymy.

Gdy ci, co byli zakuci w piekielne okowy, ujrzeli niezmierzone Twoje
miłosierdzie, spieszyli stopą radosną ku Twojej światłości,
oklaskując, Chryste, Paschę wiekuistą.

Z pochodniami w dłoniach wyjdźmy na spotkanie Chrystusa
wychodzącego z grobu – jakby Oblubieńca – i świętujmy pospołu
z szeregami miłośników święta, oklaskując Paschę wiekuistą.

Pieśń 6.

Hirmos: Zstąpiłeś w otchłanie ziemi, bramy wieczne skruszyłeś, a
tych, co byli zamknięci, uwolniłeś, Chryste, i trzeciego dnia, jak
prorok Jonasz z wnętrza ryby, wyszedłeś z grobu.

Pieczęci nietknięte zachowałeś, Chryste, wychodząc z grobu, jak
nie naruszyłeś dziewictwa, kiedyś się rodził, i otworzyłeś nam
rajskie podwoje.

Zbawicielu mój żywy! Tyś ofiarą, której nie zdołano zabić na
zawsze. Jako Bóg ochotnie sam siebie Ojcu ofiarując wskrzesiłeś z
sobą cały ród Adama z grobu powstając.

Także kontakion, ton 8:

Gdy do grobu zstąpiłeś, o Nieśmiertelny, wtedy zniszczyłeś moc
otchłani, i powstałeś jako zwycięzcą, Chryste Boże, niewiastom
niosącym wonności głosząc: „Radujcie się!” I Twoim apostołom
pokój dałeś, upadłym dałeś Zmartwychwstanie.

Ikos: Przed słońcem niegdyś Słońce zstąpiło do grobu,
uprzedzając zaś poranek i poszukując dnia, dziewice niosące
wonności wołały jedna do drugiej: „O, przyjaciółki! Chodźcie,
namaścimy wonnościami Ciało życiodajne i pogrzebane, Ciało
wskrzeszające upadłego Adama, leżące w grobie! Idźmy, wzruszone
jak magowie, i pokłońmy się, i przynieśmy balsam jako dar,
leżącemu nie w pieluszkach, ale owiniętemu w całun, i zapłaczmy,
i zawołajmy: O, Władco! Powstań, upadłym daj zmartwychwstanie!

Zmartwychwstanie Chrystusa zobaczywszy, pokłońmy się świętemu
Panu Jezusowi, Jedynemu bezgrzesznemu. Krzyżowi Twemu kłaniamy się,
Chryste, i święte Zmartwychwstanie Twoje śpiewamy i sławimy. Ty
bowiem jesteś Bogiem naszym, oprócz Ciebie innego nie znamy, Imię
Twoje przyzywamy. Przyjdźcie, wszyscy wierni, pokłońmy się
świętemu Zmartwychwstaniu Chrystusa, oto bowiem przez krzyż
nadeszła radość dla całego świata. Zawsze błogosławiąc Pana,
śpiewamy Jego Zmartwychwstanie, albowiem znosząc cierpliwie
ukrzyżowanie, śmiercią zniszczył śmierć (trzy razy).

Powstał Jezus z grobu, jak i przepowiedział, dał nam żywot
wieczny, i wielkie miłosierdzie (trzy razy).

Pieśń 7.

Hirmos: Ten, co młodzieńców z pieca ognistego wyrwał, – sam
stawszy się człowiekiem cierpi jako śmiertelnik, a przez swą
mękę wszystko co śmiertelne oblókł niezniszczalności chwałą
– jedyny błogosławiony Bóg ojców naszych i najchwalebniejszy.

Niewiasty pobożne z maściami pobiegły za Tobą i w płaczu szukały
Cię jak śmiertelnego, z radością pokłon oddały Żyjącemu Bogu i
tajemnicę Paschy uczniom Chrystusa zwiastowały.

Świętujmy śmierci uśmiercenie, piekła obalenie i życia wiecznego
początek, a tanem radosnym i hymnem wychwalajmy Sprawcę – jedynego
błogosławionego Boga ojców naszych najchwalebniejszego.

Jak święta i uroczysta jest ta noc zbawienia – jasna zwiastunka
promiennego dnia Zmartwychpowstania w niej światłość bezczasowa z
grobu cieleśnie wszystkim świeci.

Pieśń 8.

Hirmos: Dzień ten dniem świętym nazwano, pierwszym tygodnia,
Królową i Panią, wszystkich świąt świętem, uroczystości
uroczystością, w której błogosławimy Chrystusa Pana na wieki.

Bierzmy nowy owoc winogradu – Boską radość w tym dniu szczęsnym
Zmartwychwstania Chrystusa – Jego królestwo święte i chwalmy Go
hymnem jako Boga na wieki.

Syjonie, podnieś oczy, i spojrzyj dokoła! Oto przyszły do Ciebie
Bogiem oświecone jak pochodnie, z zachodu, z północy, od morza i ze
wschodu twe dzieci, chwaląc w Tobie Chrystusa na wieki.

Triadikon:

Ojcze Wszechwładny, Słowo i Duchu! Jedna naturo w trzech istniejąca
osobach, Przeistotna, Przeboska! W Tobie jesteśmy ochrzczeni i Ciebie
zawsze błogosławimy na wieki.

Hirmos 9 pieśni:

Zajaśniej, zajaśniej, Jerozolimo Nowa! Bo chwała Pańska w Tobie
powstała. Tańcz i wesel się, Syjonie, a Ty, o święta Bogurodzico,
raduj się w Zmartwychwstaniu Twego Syna.

O Boski, o przyjazny, o najsłodszy głosie! Otoś nam przyrzekł, nie
kłamiąc, być z nami do końca wieków. O Chryste Panie! Głos Twój
my wierni jak kotwicę nadziei trzymamy z radością.

O Pascho wielka, o najświętsza, Chryste, Mądrości Boża, i Słowo
Boga i Mocy! Daj nam, abyśmy głębiej Uczestniczyli w królestwa
Twego dniu niezachodzącym.

Eksapostilarion. Isomelos:

Zasnąłeś w ciele, jako martwy, Królu i Panie, po trzech
powstałeś dniach, Adama podniosłeś ze zniszczenia, i zniewoliłeś
śmierć: Pascha niezniszczalności, świata zbawienie (trzy razy).

Stichery Paschy:

Stichos: Niech powstanie Bóg, i rozproszą się Jego wrogowie.

Pascha święta nam dziś zajaśniała, Pascha nowa, święta, Pascha
mistyczna, Pascha najczcigodniejsza! Pascha – Chrystus Zbawiciel!
Pascha nieskalana, Pascha wielka! Pascha wiernych! Pascha otwierająca
nam bramy raju! Pascha uświęcająca wszystkich wiernych!

Stichos: Jak dym się rozwiewa, tak niech się rozwieją, jak wosk
się rozpływa przy ogniu.

Przyjdźcie po widzeniu niewiasty głosicielki dobrej nowiny i
powiedzcie Syjonowi: „Przyjmij od nas radość głoszenia
zmartwychwstania Chrystusa! Wesel się, tańcz i śpiewaj Jerozolimo,
zobaczywszy Chrystusa wychodzącego z grobu jako Oblubieńca”.

Stichos: Tak niech zginą przed obliczem Boga grzesznicy, a
sprawiedliwi niechaj się rozweselą.

Niewiasty z wonnościami wczesnym rankiem stanęły przed grobem Dawcy
życia, znalazły Anioła siedzącego na kamieniu, i ten im
zwiastował, tak mówiąc: „Po cóż Żywego szukacie pośród
martwych? Po cóż opłakujecie Niezniszczalnego jako zniszczalnego?
Idźcie, i głoście Jego uczniom”.

Stichos: Oto dzień, który uczynił Pan, rozradujmy się weń i
rozweselmy.

Pascha piękna, Pascha, Pascha Pańska! Pascha najczcigodniejsza nam
zajaśniała! Pascha, radośnie obejmijmy jeden drugiego! O Pascha!
Wybawienie z trosk, bowiem dzisiaj z grobu, jak z pałacu, zajaśniał
Chrystus, niewiasty radości napełnił, mówiąc: „Głoście
apostołom!”

Stichos: Chwała Ojcu i Synowi, i Świętemu Duchowi, i teraz, i
zawsze, i na wieki wieków. Amen.

Zmartwychwstania dzień! Rozjaśnijmy twarze w radości! Obejmijmy
jeden drugiego! Powiedzmy, bracia, do nienawidzących nas: „Darujmy
wszystko w Zmartwychwstaniu!” I tak zawołajmy: „Chrystus powstał
z martwych, śmiercią podeptał śmierć, i będącym w grobach
życie dał”.

Chrystus powstał z martwych, śmiercią podeptał śmierć, i
będącym w grobach życie dał (trzy razy).

PORZĄDEK GODZIN PRZEZ CAŁY TYDZIEŃ PASCHALNY.

Kapłan: Błogosławiony Bóg nasz, w każdym czasie, teraz i zawsze,
i na wieki wieków.

Chrystus powstał z martwych, śmiercią podeptał śmierć, i
będącym w grobach życie dał (trzy razy).

Mówimy także trzy razy:

Zobaczywszy zmartwychwstanie Chrystusa, pokłońmy się świętemu
Panu Jezusowi, Jedynemu bezgrzesznemu. Krzyżowi Twemu kłaniamy się,
Chryste, i święte Zmartwychwstanie Twoje śpiewamy i sławimy. Ty
bowiem jesteś Bogiem naszym, oprócz Ciebie innego nie znamy, Imię
Twoje przyzywamy. Przyjdźcie, wszyscy wierni, pokłońmy się
świętemu Zmartwychwstaniu Chrystusa, oto bowiem przez krzyż
nadeszła radość dla całego świata. Zawsze błogosławiąc Pana,
śpiewamy Jego Zmartwychwstanie, albowiem znosząc cierpliwie
ukrzyżowanie, śmiercią zniszczył śmierć.

Także hypakoe jeden raz:

Niewiasty od Marii uprzedziły poranek i znalazły kamień odwalony od
grobu, i usłyszały Anioła: „Dlaczego będącego w wiecznej
światłości wśród umarłych szukacie jako człowieka? Widzicie
grobowe przepaski, idźcie więc i głoście światu, że Pan
powstał, niszcząc śmierć, jest bowiem Synem Bożym, zbawiającym
rodzaj ludzki”.

Także kontakion jeden raz:

Gdy do grobu zstąpiłeś, o Nieśmiertelny, wtedy zniszczyłeś moc
otchłani, i powstałeś jako zwycięzcą, Chryste Boże, niewiastom z
mirrą głosząc: „Radujcie się!” I Twoim apostołom pokój
dałeś, upadłym dałeś Zmartwychwstanie.

Także i ten troparion jeden raz:

W grobie ciałem, w otchłani duszą jako Bóg, w raju zaś z łotrem,
i na tronie byłeś, Chryste, z Ojcem i Duchem, wszystko
wypełniający, nieopisany.

Chwała. Zaprawdę piękniejszy od raju i jaśniejszy od pałacu
królewskiego, okazał się dla nas, Chryste, Grób Twój życiodajny,
źródło naszego zmartwychwstania.

I teraz. Teotokion: Raduj się, Boży i uświęcony przybytku
Najwyższego, przez Ciebie bowiem, Bogurodzico, dana jest radość
wołającym: „Błogosławionaś Ty między niewiastami, Przeczysta
Pani!”

Także: Panie, zmiłuj się (czterdzieści razy). Chwała, i teraz.
Czcigodniejszą od Cherubinów i bez porównania chwalebniejszą od
Serafinów, któraś bez zmiany Boga Słowo zrodziła, Ciebie,
prawdziwą Bogurodzicę, wysławiamy. W imię Pańskie pobłogosław,
władyko. Kapłan stichos: Dla modlitw świętych ojców naszych,
Panie Jezu Chryste, Boże nasz, zmiłuj się nad nami. My zaś
mówimy: Amen, a także: Chrystus powstał z martwych, trzykrotnie
cały troparion. Chwała, i teraz. Panie, zmiłuj się, trzykrotnie.
Pobłogosław. I rozesłanie.
