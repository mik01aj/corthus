PORZĄDEK WIELKIEGO POWIECZERZA

Kapłan mówi: Błogosławiony Bóg nasz, w każdym czasie, teraz i
zawsze, i na wieki wieków.

I zaczynają bracia: Amen. Chwała Tobie, Boże nasz, chwała Tobie.

Królu Niebieski, Pocieszycielu, Duchu Prawdy, który wszędzie
jesteś i wszystko napełniasz, Skarbnico dóbr i Dawco życia,
przyjdź i zamieszkaj w nas, i oczyść nas z wszelkiej zmazy, i zbaw,
o Dobry, dusze nasze.

Święty Boże, Święty Mocny, Święty Nieśmiertelny, zmiłuj się
nad nami (trzy razy).

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Najświętsza Trójco, zmiłuj się nad nami, Panie, zgładź grzechy
nasze, Władco, przebacz nieprawości nasze, Święty, nawiedź nas i
ulecz niemoce nasze, dla imienia Twego.

Panie, zmiłuj się (trzy razy).

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Ojcze nasz, któryś jest w niebiosach, święć się imię Twoje,
przyjdź królestwo Twoje, bądź wola Twoja, jako w niebie tak i na
ziemi, chleba naszego powszedniego daj nam dzisiaj i odpuść nam winy
nasze, jako i my odpuszczamy winowajcom naszym, i nie wwódź nas w
pokuszenie, ale zbaw nas ode złego.

Kapłan: Albowiem Twoje jest królestwo i moc, i chwała, Ojca i Syna,
i Świętego Ducha, teraz i zawsze, i na wieki wieków.

Lektor: Amen. Panie, zmiłuj się (dwanaście razy).

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Przyjdźcie, pokłońmy się Królowi naszemu Bogu. Przyjdźcie,
pokłońmy się i przypadnijmy do Chrystusa, Króla naszego i Boga.
Przyjdźcie, pokłońmy się i przypadnijmy do samego Chrystusa,
Króla i Boga naszego.

PSALM 69

Boże, przyjdź ku mojej pomocy, Panie, pospiesz mi z pomocą. Niech
się zawstydzą i okryją hańbą ci, którzy szukają duszy mojej,
niech się odwrócą i zawstydzą ci, którzy chcą zguby mojej. Niech
natychmiast odwrócą się ze wstydem ci, którzy mówią mi: Dobrze,
dobrze! Niechaj się rozradują i rozweselą w Tobie wszyscy ci, co
szukają Ciebie, Boże, i niech zawsze mówią: „Niech będzie
wywyższony Pan!”, ci co miłują zbawienie Twoje. Ja zaś jestem
ubogi i nędzny, Boże, pomóż mi. Ty jesteś moim wspomożycielem i
obrońcą, Panie, nie zwlekaj.

Po skończeniu psalmu śpiewamy Wielki Kanon.

Jeśli zaś nie czytamy kanonu, zaczynamy tak:

PSALM 4

Kiedy wołam, usłysz mnie, Boże sprawiedliwości mojej. W utrapieniu
dałeś mi przestwór, ulituj się nade mną i wysłuchaj modlitwę
moją. Synowie ludzcy, dokąd będziecie sercem ociężali? Czemu
kochacie marność i szukacie kłamstwa? Wiedzcie, że cudownie
wysławił Pan sprawiedliwego swego, Pan wysłucha mnie, gdy będę
wołał do Niego. Gniewajcie się, ale nie grzeszcie, a co mówicie w
sercach waszych, na łożach swoich opłakujcie. Złóżcie ofiarę
sprawiedliwości i zaufajcie Panu. Wielu mówi: Któż wskaże nam
dobro? Niech zajaśnieje na nas światłość oblicza Twego, Panie.
Dałeś radość w sercu moim, większą niż w czasie obfitych
zbiorów pszenicy, wina i oleju. W spokoju usnę i odpocznę, albowiem
Ty, Panie, jeden pozwalasz mi żyć w nadziei.

PSALM 6

Panie, nie karć mnie w zapalczywości Twojej i nie doświadczaj mnie
w gniewie Twoim. Zmiłuj się nade mną, Panie, bo jestem słaby,
ulecz mnie, Panie, bo drżą kości moje. I dusza moja strwożona jest
bardzo. A Ty, Panie, do kiedy jeszcze? Zwróć się, Panie, ocal
duszę moją, wybaw mnie w miłosierdziu swoim! Bo nikt z umarłych
nie wspomni o Tobie, któż będzie w otchłani wysławiał Ciebie?
Zmęczyłem się moim wzdychaniem, obmywał będę co noc łoże moje,
posłanie moje będę skrapiał łzami. Zaćmiło się od gniewu oko
moje, postarzałem się wśród wszystkich wrogów moich. Odstąpcie
ode mnie wszyscy czyniący nieprawość, bo Pan usłyszał głos
płaczu mego. Usłyszał Pan błaganie moje, modlitwę moją Pan
przyjął. Niech się zawstydzą i bardzo zatrwożą wszyscy wrogowie
moi, niech się nawrócą i szybko bardzo zawstydzą.

PSALM 12

Jak długo, Panie, zapomnisz mnie do końca? Jak długo będziesz
odwracał oblicze swe ode mnie? Jak długo będę składać troskę w
duszy mojej, bóle w sercu moim dzień i noc? Jak długo wróg mój
będzie wynosił się nade mną? Wejrzyj, usłysz mnie, Panie Boże
mój, oświeć oczy moje, abym nie zasnął snem śmierci. Niech nigdy
nie powie wróg mój: Zwyciężyłem go. Niech nie rozradują się
prześladowcy moi, gdybym się zachwiał. Ja zaś mam nadzieję w
miłosierdziu Twoim, rozraduje się serce moje w zbawieniu Twoim.
Będę śpiewał Panu, dobroczyńcy memu, będę opiewał imię Pana
Najwyższego.

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Alleluja. Alleluja. Alleluja, chwała Tobie, Boże (trzy razy i trzy
pokłony).

Panie, zmiłuj się (trzy razy).

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

PSALM 24

Ku Tobie, Panie, wznoszę duszę moją, Boże mój, w Tobie mam
nadzieję, niech nie zawstydzę się na wieki, niech też nie śmieją
się ze mnie wrogowie moi, albowiem wszyscy ufający Tobie nie
doznają wstydu. Niech doznają wstydu ci, którzy czynią
nieprawość. Ukaż mi, Panie, drogi Twoje i naucz mnie ścieżek
Twoich. Skieruj mnie ku prawdzie Twojej i naucz mnie, albowiem Ty
jesteś Bogiem, Zbawcą moim, i w Tobie mam nadzieję dzień cały.
Wspomnij na zmiłowania Twoje, Panie, i na miłosierdzie Twoje,
albowiem trwa od wieku. Grzechu młodości mej i niewiedzy mojej nie
pamiętaj, z miłosierdzia Twego wspomnij mnie Ty, ze względu na
łaskawość Twoją, Panie. Dobry i prawy jest Pan, przeto położył
Zakon grzeszącym w drodze. Skieruje pokornych na sąd, nauczy
pokornych dróg swoich. Wszystkie drogi Pańskie miłosierdzie i
prawda, dla poszukujących Jego Przymierza i świadectw Jego. Przez
wzgląd na imię Twoje, Panie, oczyść grzech mój, jest bowiem
wielki. Który to człowiek, co boi się Pana? Zakon położy mu na
drodze, którą wybrał. Dusza jego zamieszka w szczęściu, a
potomstwo jego odziedziczy ziemię. Władza Pana nad lękającymi się
Go i objawi im Przymierze swoje. Oczy me zawsze zwrócone są ku Panu,
albowiem On wyrwie z sieci nogi moje. Wejrzyj na mnie i zmiłuj się
nade mną, albowiem jestem samotny i ubogi. Udręki serca mego
pomnożyły się, wyprowadź mnie z mych niedoli. Zobacz pokorę moją
i trud mój, i odpuść wszystkie grzechy moje. Zobacz wrogów moich,
jak się rozmnożyli, i znienawidzili mnie nienawiścią nieprawych.
Zachowaj duszę moją i wybaw mnie, abym nie zawstydził się,
albowiem w Tobie mam nadzieję. Niewinni i prawi przylgną do mnie,
bowiem w Tobie mam nadzieję, Panie. Wybaw, Boże, Izraela, ze
wszystkich utrapień jego.

PSALM 30

W Tobie, Panie, mam nadzieję, niech nie zawstydzę się na wieki, w
sprawiedliwości Twojej wybaw mnie i wyrwij mnie. Nakłoń ku mnie
ucho Twoje, pośpiesz, aby mnie wyrwać. Bądź dla mnie Bogiem
obrońcą i domem ucieczki, aby zbawić mnie. Albowiem władzą moją
i ucieczką moją jesteś Ty, i ze względu na imię Twoje kieruj
mną, i karm mnie. Wyprowadź mnie z tej sieci, która mnie okryła,
albowiem Ty jesteś obrońcą moim, Panie. W ręce Twoje oddaję ducha
mego, wybawiłeś mnie, Panie, Boże prawdy. Znienawidziłem
chroniących marność wszelką, ja zaś w Panu mam nadzieję.
Rozraduję się i rozweselę w miłosierdziu Twoim, albowiem
wejrzałeś na pokorę moją, wybawiłeś z potrzeb duszę moją. Nie
zamknąłeś mnie w rękach wrażych, postawiłeś na szerokiej
równinie nogi moje. Zmiłuj się nade mną, Panie, albowiem boleję,
trwoży się gniewem oko moje, dusza moja i wnętrze moje. Albowiem
niknie w boleści życie moje i lata moje w westchnieniach, osłabła
w nędzy moc moja i kości moje trwożą się. Wszyscy wrogowie moi
śmieją się ze mnie, a sąsiedzi moi bardzo, i budzę przerażenie
znajomych moich, a ci, którzy mnie widzieli, uciekli daleko ode mnie.
Zapomniany byłem jako martwego serca, byłem jako naczynie zgubione.
Albowiem słyszałem wyrzut wielu żyjących wokół, gdy zebrali się
razem przeciwko mnie, naradzali się, jak wziąć duszę moją. Ja
zaś w Tobie, Panie, mam nadzieję, rzekłem: Ty jesteś Bogiem moim.
W rękach Twoich los mój, wybaw mnie z ręki wrogów moich i
prześladujących mnie. Rozjaśnij oblicze Twoje nad sługą Twoim,
zbaw mnie miłosierdziem Twoim. Panie, niech się nie zawstydzę,
albowiem przyzwałem Ciebie, niech się zawstydzą nieprawi i
zstąpią do otchłani. Nieme niech będą usta fałszywe, które
mówią nieprawość na sprawiedliwego, z pychą i poniżeniem. Jakże
wielka jest łaskawość Twoja, Panie, którą ukryłeś dla
lękających się Ciebie, uczyniłeś mającym w Tobie nadzieję przed
synami ludzkimi. Ukryjesz ich w tajemnicy oblicza Twego przed buntem
człowieka, ukryjesz ich w cieniu przed sprzeciwiającym się
językiem. Błogosławiony Pan, albowiem okazał miłosierdzie swoje w
mieście obronnym. Ja zaś rzekłem w szaleństwie swoim: Odrzucony
jestem od oblicza oczu Twoich, przeto usłyszałeś głos modlitwy
mojej, kiedy wezwałem do Ciebie. Umiłujcie Pana wszyscy święci
Jego, albowiem prawdy szuka Pan i odpłaca z nadmiarem unoszącym się
pychą. Bądźcie odważni i niech umacnia się serce wasze,
wszystkich mających nadzieję w Panu.

PSALM 90

Kto mieszka pod opieką Najwyższego, w cieniu Boga niebieskiego
przebywać będzie. Rzecze Panu: Wspomożycielem moim jesteś i
ucieczką moją, Bogiem moim, i mam w Nim nadzieję. Albowiem On
wybawi cię z sieci myśliwego i od zgubnego słowa. Piórami swymi
okryje cię i pod skrzydłami Jego będziesz bezpieczny, jak puklerz
osłoni cię prawda Jego. Nie ulękniesz się strachu nocnego,
strzały lecącej za dnia, ani rzeczy przechodzącej w mroku, napaści
i biesa południa. Padnie u boku twego tysiąc i dziesięć tysięcy
po prawicy twojej, ale do ciebie nie przybliży się. Zobaczysz oczyma
twoimi i ujrzysz pomstę nad grzesznikami. Albowiem Ty, Panie, jesteś
nadzieją moją, jako obrońcę wziąłem sobie Najwyższego. Zło nie
przystąpi do ciebie i boleść nie przybliży się do ciała twego.
Albowiem Aniołom swoim przykazał o tobie, aby cię strzegli na
wszystkich drogach twoich. Na ręce wezmą ciebie, abyś nigdy nie
potknął nogi swojej o kamień. Na żmiję i bazyliszka nastąpisz,
będziesz deptał lwa i węża. Albowiem we mnie ma nadzieję, więc
wybawię go i osłonię go, albowiem poznał imię moje. Będzie
wzywał do mnie i usłyszę go, z nim jestem w utrapieniu, wyzwolę go
i wysławię go. Nasycę go długimi dniami i objawię mu zbawienie
moje.

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Alleluja. Alleluja. Alleluja, chwała Tobie, Boże (trzy razy i trzy
pokłony).

Panie, zmiłuj się (trzy razy).

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Także zaczynamy mówić stichosy, niezbyt szybko, donośnym głosem:

Pierwszy chór: Z nami Bóg, zrozumcie to, poganie, i ukorzcie się,
albowiem z nami Bóg.

Drugi chór powtarza to samo.

Także, kolejno każdy chór swój stichos i po każdym stichosie
refren: Albowiem z nami Bóg.

Usłyszcie aż do krańców ziemi.

Możni, ukorzcie się.

Jeżeli zaś znowu się wzmocnicie, znowu będziecie zwyciężeni.

A jeśli radę zwołacie, znowu rozerwie ją Pan.

I jeśli słowo wymówicie, nie ostanie się w was.

Strachu zaś waszego nie ulękniemy się, ani się nie zatrwożymy.

Pana zaś Boga naszego uświęcimy i On będzie nam na strach.

I jeśli w Panu złożę nadzieję, będzie mi uświęceniem.

I będę miał w Nim nadzieję, i zbawię się w Nim.

Otom ja i dzieci, które mi dał Pan.

Lud, który chodzi w ciemnościach, ujrzał światłość wielką.

Mieszkającym w krainie i cieniu śmierci zaświeci światłość
wielka.

Albowiem Dziecię nam się urodziło i Syn jest nam dany.

I stanie się panowanie Jego ramienia.

A pokoju Jego nie będzie końca.

I nazwą imię Jego Anioł Wielkiej Rady.

Przedziwny Doradca.

Bóg Mocny, Władny, Książę pokoju.

Ojciec przyszłego wieku.

Po odmówieniu powyższych stichosów śpiewa się:

Z nami Bóg, zrozumcie to, poganie, i ukorzcie się, albowiem z nami
Bóg.

Pierwszy chór: Chwała Ojcu i Synowi, i Świętemu Duchowi.

Z nami Bóg, zrozumcie to, poganie, i ukorzcie się, albowiem z nami
Bóg.

Drugi chór: I teraz, i zawsze, i na wieki wieków. Amen.

Z nami Bóg, zrozumcie to, poganie, i ukorzcie się, albowiem z nami
Bóg.

Także oba chóry: Albowiem z nami Bóg.

I następujące tropariony:

Pierwszy chór: Dzień minął, dzięki składam Tobie, Panie, proszę
o wieczór i noc bez grzechu, Zbawco, i zbaw mnie.

Drugi chór: Chwała Ojcu i Synowi, i Świętemu Duchowi.

Dzień minął, dzięki składam Tobie, Władco, proszę o wieczór i
noc bez grzechu, Zbawco, i zbaw mnie.

Oba chóry: I teraz, i zawsze, i na wieki wieków. Amen.

Dzień minął, dzięki składam Tobie, Święty, proszę o wieczór i
noc bez grzechu, Zbawco, i zbaw mnie.

Oba chóry razem: Bezcielesna natura cherubinów w nieustannych
pieśniach Ciebie sławi. Sześcioskrzydłe postacie serafinów
nieustannym głosem Ciebie wywyższają. Wszystkie wojska aniołów
trójświętymi pieśniami Ciebie wychwalają. Przedwieczny jesteś
bowiem, Ojcze, i Współprzedwiecznego masz Syna swego, i
Współczcigodnego nosisz Ducha Życia, Trójcę objawiając
Niepodzielną. Najświętsza Dziewico, Matko Boga, i słudzy Słowa, i
świadkowie, wszyscy prorocy i męczennicy, mający życie
nieśmiertelne, za wszystkich módlcie się gorliwie, bo jesteśmy w
kłopotach, niech zostaniemy wybawieni od pokus złego, i anielską
zaśpiewamy pieśń: Święty, Święty, Święty, Trójświęty
Panie, zmiłuj się i zbaw nas. Amen.

I cichszym głosem:

Wierzę w jednego Boga, Ojca wszechmogącego, Stworzyciela nieba i
ziemi, wszystkich rzeczy widzialnych i niewidzialnych, I w jednego
Pana Jezusa Chrystusa, Syna Bożego Jednorodzonego, który z Ojca jest
zrodzony przed wszystkimi wiekami. Światłość ze światłości,
Bóg prawdziwy z Boga prawdziwego, zrodzony, a niestworzony,
współistotny Ojcu, przez Którego wszystko się stało. Który dla
nas, ludzi, i dla naszego zbawienia zstąpił z nieba i wcielił się
z Ducha Świętego i Marii Dziewicy, i stał się człowiekiem.
Ukrzyżowany zaś za nas pod Poncjuszem Piłatem, umęczony i
pogrzebany. I zmartwychwstał w trzeci dzień według Pisma. Który
wstąpił na niebiosa, siedzi po prawicy Ojca. I znowu przychodzącego
w chwale sądzić żywych i umarłych, którego królestwa nie będzie
końca. I w Ducha Świętego, Pana, Ożywiciela, który z Ojca jest
wyłoniony, któremu wspólnie z Ojcem i Synem oddawany jest pokłon i
chwała, który mówił przez proroków. W jeden, święty, powszechny
i apostolski Kościół. Wyznaję jeden chrzest na odpuszczenie
grzechów. Oczekuję zmartwychwstania umarłych, I życia przyszłego
wieku. Amen.

I następnie:

Najświętsza Władczyni Bogurodzico, módl się za nami grzesznymi.

Wszystkie niebieskie Moce świętych aniołów i archaniołów,
módlcie się za nami grzesznymi.

Święty Janie Proroku, Poprzedniku i Chrzcicielu Pana naszego Jezusa
Chrystusa, módl się za nami grzesznymi.

Święci sławni apostołowie, prorocy i męczennicy, i wszyscy
święci, módlcie się za nami grzesznymi.

Sprawiedliwi i Boga noszący w sercu ojcowie nasi, pasterze i
nauczyciele całej ziemi, módlcie się za nami grzesznymi.

Tu wspomina się świętego patrona świątyni.

Niezwyciężona i niezbadana mocy Boskiego i życiodajnego krzyża,
nie opuszczaj nas grzesznych.

Boże, oczyść nas grzesznych.

Boże, oczyść nas grzesznych, i zmiłuj się nad nami.

Trisagion, Najświętsza Trójco, Ojcze nasz.

Jeżeli zaś nie, to śpiewamy następujące tropariony:

W poniedziałek i w środę wieczorem, ton 2:

Oświeć moje oczy, Chryste Boże, abym nie zasnął snem śmierci,
ani też aby nie powiedział wróg mój: Wzmocniłem się przeciw
niemu.

Chwała. Boże, bądź ochroną mej duszy, gdyż chodzę pośród
wielu sieci, wybaw mnie od nich i zbaw mnie jako Przyjaciel
człowieka.

I teraz. Teotokion: Ponieważ nie mamy odwagi ze względu na wielość
grzechów naszych, Ty módl się do Tego, którego zrodziłaś,
Bogurodzico Dziewico, wiele bowiem może modlitwa matczyna skierowana
do łaskawości Władcy. Nie odrzucaj modlitw grzeszników,
Przeczysta, albowiem miłosierny jest i zbawić może Ten, który za
nas zechciał cierpieć.

We wtorek i w czwartek wieczorem tropariony, ton 8:

Panie, znasz mych niezasypiających wrogów i znasz mego grzesznego
ciała niemoc, Ty, który mnie stworzyłeś. Przeto w ręce Twoje
oddaję mego ducha, okryj mnie skrzydłami swojej łaski, abym nie
zasnął snem śmierci, i duchowe me oczy oświeć mocą Twych Bożych
słów, i podnieś mnie w czasie właściwym, abym wysławiał Ciebie
jako jedynego dobrego i Przyjaciela człowieka.

Stichos: Wejrzyj i usłysz mnie, Panie Boże mój.

Panie, jak straszny jest Twój sąd dokonywany wobec aniołów, gdy
wprowadzani są ludzie, księgi otwierane, badane uczynki i
odsłonięte zamiary. Jakiż czeka mnie sąd, poczętego w grzechach,
któż mi ugasi płomień, kto rozjaśni ciemności, jeśli nie Ty,
Panie, który zmiłujesz się nade mną jako Przyjaciel człowieka.

Chwała. Boże, daj mi łzy, jak niegdyś grzesznej kobiecie, i
pozwól mi zrosić nogi Twoje, abym został wyzwolony z drogi pokus i
przyniósł Tobie wonne miro, czyste życie dane mi przez pokutę,
abym i ja usłyszał upragniony Twój głos: Wiara twoja zbawiła
cię, idź w pokoju.

I teraz. Teotokion: Bogurodzico, mając nadzieję Twoją
niezawstydzoną, zbawię się, zdobywszy Twoje orędownictwo,
Przeczysta, nie ulęknę się. Pokonam wrogów moich i zwyciężę
ich, owinąwszy się jedynie w cień Twój jako w zbroję i we
wszechmocną pomoc Twoją. Modląc się wołam do Ciebie: Władczyni,
zbaw mnie modlitwami Twoimi i podnieś mnie z mrocznego snu ku
sławieniu Ciebie, mocą w Ciebie wcielonego Syna Bożego.

Panie, zmiłuj się (czterdzieści razy).

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Czcigodniejszą od Cherubinów i bez porównania chwalebniejszą od
Serafinów, któraś bez zmiany Boga Słowo zrodziła, Ciebie,
prawdziwą Bogurodzicę, wysławiamy.

W imię Pańskie pobłogosław, ojcze!

Kapłan: Panie Jezu Chryste, Boże nasz, dla modlitw świętych ojców
naszych zmiłuj się nad nami.

Lektor: Amen.

I tę modlitwę świętego Bazylego Wielkiego:

Panie, Panie, który wybawiłeś nas od wszelkiej strzały lecącej za
dnia, wybaw nas także od wszelkiej rzeczy przechodzącej w
ciemności. Przyjmij ofiarę wieczorną rąk naszych podniesienia.
Pozwól nam i czas nocy przejść bez skazy, nieskuszonymi przez zło.
Wybaw nas od wszelkiej trwogi i lęku, które od diabła do nas
przybywają. Daj duszom naszym pociechę i myślom naszym opiekę na
budzącym bojaźń sprawiedliwym Twoim sądzie. Przygwóźdź nasze
ciała do Twojej bojaźni i umartw nasze członki będących na ziemi,
abyśmy i w sennym milczeniu oświeceni zostali poznaniem Twoich
zrządzeń. Zabierz od nas wszelkie myśli niegodne i złe pragnienia.
Podnieś nas w czas modlitwy umocnionymi w wierze i w owocowaniu Twych
przykazań, z woli i łaski Jednorodzonego Syna Twego, z którym
błogosławiony jesteś z Najświętszym i Dobrym, i Życiodajnym
Twoim Duchem, teraz i zawsze, i na wieki wieków. Amen.

I znowu: Przyjdźcie, pokłońmy się Królowi naszemu Bogu.
Przyjdźcie, pokłońmy się i przypadnijmy do Chrystusa, Króla
naszego i Boga. Przyjdźcie, pokłońmy się i przypadnijmy do samego
Chrystusa, Króla i Boga naszego.

PSALM 50

Zmiłuj się nade mną, Boże, w wielkim miłosierdziu Twoim, w
ogromie litości Twojej oczyść nieprawość moją. Obmyj mnie
zupełnie z nieprawości mojej i z grzechu mego oczyść mnie.
Albowiem znam nieprawość moją i grzech mój zawsze jest przede
mną. Tylko przeciw Tobie jednemu zgrzeszyłem i zło uczyniłem przed
Tobą, niech usprawiedliwię się w słowach Twoich, i zwyciężę,
gdy będziesz mnie sądził. Oto bowiem poczęty jestem w
nieprawościach i w grzechu zrodziła mnie matka moja. Oto Ty kochasz
prawdę, nieznaną i ukrytą mądrość Twoją objawiłeś mi. Pokrop
mnie hyzopem i będę oczyszczony, obmyj mnie i nad śnieg wybieleję.
Daj mi usłyszeć radość i wesele, a rozradują się kości
upokorzone. Odwróć oblicze Twoje od grzechów moich i wszystkie
nieprawości moje oczyść. Serce czyste stwórz we mnie, Boże, i
ducha prawego odnów w mym wnętrzu. Nie odrzucaj mnie od oblicza
Twego i Ducha Twego Świętego nie odbieraj mi. Przywróć mi radość
ze zbawienia Twego i duchem władczym umocnij mnie. Nauczę nieprawych
dróg Twoich i niegodziwi nawrócą się do Ciebie. Wybaw mnie od
krwi, Boże, Boże zbawienia mego, rozraduje się język mój w
sprawiedliwości Twojej. Panie, wargi moje otwórz i usta moje będą
głosić chwałę Twoją. Albowiem jeśli zapragnąłbyś ofiary,
dałbym ją Tobie, ale Ty nie chcesz całopalenia. Ofiarą Bogu jest
duch skruszony, serca skruszonego i pokornego Bóg nie odrzuci.
Obdarz, Panie, łaskawością Twoją Syjon i niech zostaną odbudowane
mury jerozolimskie. Wtedy zechcesz przyjąć ofiarę sprawiedliwości,
dary i całopalenia, wtedy złożą na ołtarzu Twoim cielce.

PSALM 101

Panie, usłysz modlitwę moją i wołanie moje niech do Ciebie
dojdzie. Nie odwracaj oblicza Twego ode mnie, w dniu, w którym
boleję, nakłoń ku mnie ucho Twoje, w dniu, w którym wezwę Ciebie,
szybko usłysz mnie. Albowiem znikają jak dym dni moje i kości moje
wyschły jak w ogniu. Zwiędłem jak trawa i wysycha serce moje,
bowiem zapominam zjeść chleb mój. Od głosu wzdychania mego
przywarła kość moja do ciała mego. Upodobniłem się do pelikana
pustynnego, stałem się jak sowa nocna w ruinach. Czuwam i jestem jak
ptak samotny na dachu. Dzień cały poniżają mnie wrogowie moi i
pastwiący się nade mną przeklinają mnie. Albowiem jadam popiół
jak chleb i napój mój mieszam z płaczem w obliczu gniewu Twego i
zapalczywości Twojej, bo Tyś podniósł i zrzucił mnie. Dni moje
wydłużają się jak cień, a ja jak siano usycham. Ty zaś, Panie,
na wieki trwasz i pamięć o Tobie na pokolenie i pokolenie. Ty
powstaniesz i otoczysz łaską Syjon, bo już czas, abyś ulitował
się nad nim, bo nadeszła godzina. Albowiem umiłowali słudzy Twoi
kamienie jego i żalą się nad jego ruiną. I ulękną się ludy
imienia Pańskiego, i wszyscy królowie ziemscy chwały Twojej.
Albowiem odbuduje Pan Syjon i objawi się w chwale swojej. Wejrzy na
modlitwę pokornych i nie odrzuci modlitw ich. Niech zostanie to
zapisane dla innego pokolenia i lud, który powstanie, będzie
sławił Pana, albowiem wejrzy z wysokości świątyni swojej, Pan z
niebios na ziemię wejrzy, usłyszy westchnienie skowanych, rozwiąże
więzy synów zabitych, aby głoszono na Syjonie imię Pańskie i
chwałę Jego w Jerozolimie, kiedy zgromadzą się razem narody i
królowie, aby służyć Panu. Odpowie mu na drodze mocy jego,
skrócenie dni moich ogłosi mi. Nie zabieraj mnie w połowie dni
moich, lata Twoje trwają poprzez pokolenia pokoleń. Na początku Ty,
Panie, ziemię założyłeś i dziełem rąk Twoich są niebiosa. One
przeminą, Ty zaś trwasz, i wszystko jak szata się zestarzeje i jak
odzież zwiniesz, i odmieni się. Ty zaś ten sam jesteś i lata Twoje
końca nie mają. Synowie sług Twoich weselą się i potomstwo ich na
wieki pozostanie.

MODLITWA MANASSESA, KRÓLA JUDZKIEGO.

Panie Wszechmocny, Boże ojców naszych, Abrahama i Izaaka, i Jakuba,
i potomstwa ich sprawiedliwego, który stworzyłeś niebo i ziemię ze
wszystką ich wspaniałością, związałeś morze słowem rozkazu
Twego, zamknąłeś otchłań i zapieczętowałeś ją strasznym, i
sławnym imieniem Twoim, którego wszystko się lęka i drży w
obliczu mocy Twojej, albowiem nikt nie ostoi się w obliczu
wspaniałości chwały Twojej i nieznośnego gniewu na grzeszników,
odrzucenia Twego. Bezmierne zaś i niezbadane jest miłosierdzie
obietnicy Twojej. Ty bowiem jesteś Panem Najwyższym, Łaskawym,
Wielce cierpliwym i wielce miłosiernym, litującym się nad gniewem
ludzkim. Ty, Panie, z wielości łaskawości Twojej obiecałeś
pokutę i odpuszczenie grzeszącym przeciw Tobie, i wielością łask
Twoich określiłeś grzesznikom pokutę ku zbawieniu. Ty przeto,
Panie Boże mocy, nie nakazałeś pokuty sprawiedliwym, Abrahamowi i
Izaakowi, i Jakubowi, którzy nie zgrzeszyli przeciwko Tobie, ale
nakazałeś pokutę mnie grzesznemu, bowiem zgrzeszyłem bardziej niż
ilość piasku morskiego. Pomnożyły się nieprawości moje i nie
jestem godny wejrzeć, i widzieć wysokość nieba z powodu mnóstwa
nieprawości moich. Związany jestem wieloma okowami żelaznymi i nie
mogę podnieść głowy mojej, i nie ma dla mnie pociechy, albowiem
zagniewałem zapalczywość Twoją i zło uczyniłem przed Tobą nie
czyniąc woli Twojej i nie zachowując nakazów Twoich. A teraz
skłaniam kolana serca, prosząc Ciebie o łaskawość. Zgrzeszyłem,
Panie, zgrzeszyłem, i znam nieprawości moje, ale błagam modląc
się: Zmaż je, Panie, zmaż je i nie gub mnie z nieprawościami
moimi, ani też na wieki nie pomnij zła mego, ani też nie osądź
mnie w otchłaniach ziemi, albowiem Ty jesteś, Boże, Bogiem
pokutujących i na mnie okażesz całą łaskawość Twoją. Albowiem
mnie niegodnego zbawisz z wielkiego miłosierdzia Twego i wysławię
Ciebie we wszystkich dniach życia mego. Albowiem Tobie śpiewają
wszystkie moce niebios i Twoja jest chwała na wieki wieków. Amen.

Trisagion (trzy pokłony). Najświętsza Trójco. Ojcze nasz.
Ekfonesis: Albowiem Twoje jest królestwo.

I następujące tropariony, ton 6:

Zmiłuj się nad nami, Panie, zmiłuj się nad nami, żadnego bowiem
usprawiedliwienia nie mając, tę oto modlitwę do Ciebie, jako
Władcy, grzeszni zanosimy: Zmiłuj się nad nami.

Chwała. Panie, zmiłuj się nad nami, w Tobie bowiem mamy nadzieję,
nie bądź na nas bardzo zagniewany, nie pamiętaj też naszych
nieprawości, ale wejrzyj i teraz na nas w Twojej łaskawości, i
wybaw nas od wrogów naszych, Ty bowiem jesteś Bogiem naszym, a my
ludem Twoim, wszyscy dziełem rąk Twoich, i imienia Twego wzywamy.

I teraz. Bramy miłosierdzia otwórz nam, błogosławiona Bogurodzico,
abyśmy ufając Tobie nie zginęli, ale przez Ciebie zostali wybawieni
z niedoli, Ty jesteś bowiem zbawieniem rodu chrześcijańskiego.

Panie, zmiłuj się (czterdzieści razy).

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Czcigodniejszą od Cherubinów i bez porównania chwalebniejszą od
Serafinów, któraś bez zmiany Boga Słowo zrodziła, Ciebie,
prawdziwą Bogurodzicę, wysławiamy.

W imię Pańskie pobłogosław, ojcze!

Kapłan: Panie Jezu Chryste, Boże nasz, dla modlitw świętych ojców
naszych zmiłuj się nad nami. Amen.

I modlitwę:

Władco Boże, Ojcze Wszechmocny, Panie Synu Jednorodzony, Jezu
Chryste i Święty Duchu, Jedno Bóstwo, Jedna mocy, zmiłuj się nade
mną grzesznym i jakimi tylko znasz sposobami zbaw mnie niegodnego
sługę Twego, albowiem błogosławiony jesteś na wieki wieków.
Amen.

Także: Przyjdźcie, pokłońmy się Królowi naszemu Bogu.
Przyjdźcie, pokłońmy się i przypadnijmy do Chrystusa, Króla
naszego i Boga. Przyjdźcie, pokłońmy się i przypadnijmy do samego
Chrystusa, Króla i Boga naszego.

PSALM 69

Boże, przyjdź ku mojej pomocy, Panie, pospiesz mi z pomocą. Niech
się zawstydzą i okryją hańbą ci, którzy szukają duszy mojej,
niech się odwrócą i zawstydzą ci, którzy chcą zguby mojej. Niech
natychmiast odwrócą się ze wstydem ci, którzy mówią mi: Dobrze,
dobrze! Niechaj się rozradują i rozweselą w Tobie wszyscy ci, co
szukają Ciebie, Boże, i niech zawsze mówią: „Niech będzie
wywyższony Pan!”, ci co miłują zbawienie Twoje. Ja zaś jestem
ubogi i nędzny, Boże, pomóż mi. Ty jesteś moim wspomożycielem i
obrońcą, Panie, nie zwlekaj.

PSALM 142

Panie, usłysz modlitwę moją, zważ na błaganie moje w prawdzie
Twojej, wysłuchaj mnie w sprawiedliwości Twojej. Nie pozywaj na sąd
sługi Twego, bo żaden żyjący nie usprawiedliwi się przed Tobą.
Albowiem ściga wróg duszę moją, życie moje przygniata do ziemi,
posadził mnie w ciemnościach, jak ci, co dawno umarli. I omdlał we
mnie duch mój, struchlało we mnie serce moje. Wspominam dni dawne,
rozmyślam o wszystkich czynach Twoich, rozpamiętuję dzieła rąk
Twoich. Wyciągam ku Tobie ręce moje, dusza moja tęskni do Ciebie
jak spragniona ziemia. Szybko wysłuchaj mnie, Panie, bo ustaje duch
mój, nie odwracaj oblicza swego ode mnie, bo upodobnię się
zstępującym do grobu. Spraw, abym rankiem usłyszał o zmiłowaniu
Twoim, albowiem zaufałem Tobie. Wskaż mi, Panie, drogę, którą
pójdę, bowiem ku Tobie podnoszę duszę moją. Uwolnij mnie od
wrogów moich, Panie, do Ciebie się uciekam. Naucz mnie pełnić
wolę Twoją, albowiem Ty jesteś Bogiem moim, niech dobry duch Twój
prowadzi mnie ku ziemi sprawiedliwej. Dla imienia Twego, Panie, ożyw
mnie sprawiedliwością Twoją, wyprowadź duszę moją z udręki. I w
miłosierdziu swoim zniszczysz wrogów moich, wytracisz wszystkich
nastających na duszę moją, albowiem ja jestem sługą Twoim.

Chwała na wysokościach Bogu, a na ziemi pokój, w ludziach
upodobanie ku dobremu. Chwalimy Cię, błogosławimy Cię, kłaniamy
się Tobie, wysławiamy Cię, dzięki Ci składamy, bo wielka jest
chwała Twoja. Panie, Królu nieba, Boże Ojcze Wszechmogący, Panie,
Synu Jednorodzony, Jezu Chryste i Święty Duchu, Panie Boże, Baranku
Boży, Synu Ojca, który gładzisz grzech świata, zmiłuj się nad
nami. Który gładzisz grzechy świata, przyjmij błaganie nasze.
Który siedzisz po prawicy Ojca, zmiłuj się nad nami. Albowiem tylko
Tyś jest święty, tylko Tyś jest Panem, Jezu Chryste, w chwale Boga
Ojca. Amen.

Każdej nocy będę Ciebie błogosławił i wysławiał imię Twoje na
wieki, i na wieki wieków.

Panie, byłeś nam ucieczką z pokolenia na pokolenie. A ja mówię:
Panie, zmiłuj się nade mną, uzdrów duszę moją, albowiem
zgrzeszyłem przeciw Tobie. Panie, do Ciebie przybiegam, naucz mnie
czynić wolę Twoją, albowiem Ty jesteś Bogiem moim, albowiem w
Tobie jest źródło życia, w światłości Twojej ujrzymy
światłość. Rozciągnij łaskę Twą nad tymi, co znają Ciebie.

Także: Pozwól, Panie, w wieczór ten ustrzec się nam od grzechu.
Błogosławiony jesteś, Panie, Boże ojców naszych, i Twoje imię
pełne jest sławy i chwały na wieki. Amen.

Niech Twoja łaska, Panie, będzie nad nami, jak zaufaliśmy Tobie.
Błogosławiony jesteś, Panie, naucz mnie przykazań Twoich.
Błogosławiony jesteś, Władco, daj mi zrozumieć przykazania Twoje.
Błogosławiony jesteś, Święty, oświeć mnie przykazaniami Twymi.
Panie, miłosierdzie Twoje na wieki, dzieła Twych rąk nie odstępuj.
Tobie przynależy sława, Tobie przynależy pieśń, Tobie chwała
przynależy, Ojcu i Synowi, i Świętemu Duchowi, teraz i zawsze, i na
wieki wieków. Amen.

(Na całonocnym czuwaniu litia i jutrznia)

Następnie mówimy wypadający kanon świętemu lub Bogurodzicy.

Po kanonie i troparionach: Trisagion. Najświętsza Trójco. Ojcze
nasz.

Także śpiewamy donośnie i wyraźnie, ton 6:

Panie mocy, bądź z nami, innego bowiem poza Tobą pomocnika w
smutkach nie mamy. Panie mocy, zmiłuj się nad nami.

Powtarza to także drugi chór.

I śpiewa ten chór, który rozpoczynał:

PSALM 150

Stichos 1: Chwalcie Pana w świątyni Jego, chwalcie Go na firmamencie
Jego mocy Jego.

Panie mocy, bądź z nami, innego bowiem poza Tobą pomocnika w
smutkach nie mamy. Panie mocy, zmiłuj się nad nami.

Drugi chór:

Stichos 2: Chwalcie Go dla mocy Jego, chwalcie Go dla wielkiego
majestatu Jego.

Stichos 3: Chwalcie Go dźwiękiem trąby, chwalcie Go na harfie i
lirze.

Stichos 4: Chwalcie Go bębnem i tańcem, chwalcie Go na strunach i
flecie.

Stichos 5: Chwalcie Go na cymbałach dźwięcznych, chwalcie Go na
cymbałach gromkich, wszystko, co oddycha, niechaj chwali Pana.

Także oba chóry razem:

Chwalcie Pana w świątyni Jego, chwalcie Go na firmamencie Jego mocy.

Panie mocy, bądź z nami, innego bowiem poza Tobą pomocnika w
smutkach nie mamy. Panie mocy, zmiłuj się nad nami.

Chwała. Panie, jeśli byśmy nie mieli świętych Twoich
orędowników i łaskawości Twojej, nas miłującej, jakże byśmy
śmieli, Zbawco, śpiewać Tobie, którego nieustannie sławią
aniołowie. Znawco serc, oszczędź dusze nasze.

I teraz. Wielkie jest mnóstwo moich grzechów, Bogurodzico, do Ciebie
przybiegam, Przeczysta, prosząc o wybawienie. Nawiedź będącą w
niemocach duszę moją i módl się do Syna Twego i Boga naszego, aby
dał mi odpuszczenie ciężkich win moich, jedyna Błogosławiona.

Najświętsza Bogurodzico, w czasie życia mego nie opuszczaj mnie,
nie powierzaj mnie ludzkiej opiece, lecz sama ochroń i zmiłuj się
nade mną.

Całą moją nadzieję pokładam w Tobie, Matko Boża, zachowaj mnie
pod Twoją opieką.

Panie, zmiłuj się (czterdzieści razy).

Chryste Boże, który w każdym czasie i w każdej godzinie, na niebie
i na ziemi jesteś sławiony i wywyższany, wielce cierpliwy, wielce
miłosierny i łaskawy, który kochasz sprawiedliwych i miłujesz
grzeszników, który wszystko wzywasz do zbawienia ze względu na
obiecane przyszłe dobra, sam, Panie, przyjmij nasze modlitwy w tej
godzinie zanoszone do Ciebie i skieruj nasze życie na drogę Twych
przykazań, uświęć nasze dusze, oczyść ciała, kieruj myślami i
oczyść zamysły. Wybaw nas ze wszelkiego utrapienia, zła i chorób,
otocz nas świętymi Twymi aniołami, abyśmy pod ich strażą i
opieką osiągnęli jedność wiary i poznanie niedostępnej Twojej
chwały, albowiem błogosławiony jesteś na wieki wieków. Amen.

Panie, zmiłuj się (trzy razy).

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Czcigodniejszą od Cherubinów i bez porównania chwalebniejszą od
Serafinów, któraś bez zmiany Boga Słowo zrodziła, Ciebie,
prawdziwą Bogurodzicę, wysławiamy.

W imię Pańskie pobłogosław, ojcze!

Kapłan: Boże, ulituj się nad nami i pobłogosław nas, rozjaśnij
oblicze swoje nad nami i zmiłuj się nad nami.

Lektor: Amen.

I czynimy trzy wielkie pokłony z modlitwą świętego Efrema i
dwanaście małych, i znowu jeden wielki i całą modlitwę:

Panie i Władco życia mego, nie daj mi ducha próżności,
zniechęcenia, pożądania władzy i próżnych słów.

Daruj zaś słudze Twemu ducha czystości, mądrej pokory,
cierpliwości i miłości.

O Panie, Królu, pozwól mi widzieć moje grzechy i nie osądzać
brata mego, albowiem błogosławiony jesteś na wieki wieków. Amen.

Także: Trisagion. Najświętsza Trójco. Ojcze nasz. Panie, zmiłuj
się (dwanaście razy).

Modlitwa mnicha Pawła z monasteru Ewergetydy do Najświętszej
Bogurodzicy

Nieskalana, czysta, dziewicza, najczystsza, czcigodna Dziewico, Boża
Niewiasto, Władczyni, któraś Boga Słowo poprzez przesławne Twoje
narodzenie zjednoczyła z ludźmi i upadłą naturę naszego rodzaju
zjednoczyła z niebem, któraś jest jedyną nadzieją dla
pozbawionych nadziei i pomocą dla zwyciężanych, ochroną zawsze
gotową dla przybiegających do Ciebie i wszystkich chrześcijan
ucieczką, nie pogardzaj mną grzesznym, zbrukanym myślami, słowami
i czynami brudnymi, gdyż siebie samego uczyniłem bezużytecznym i
stałem się niewolnikiem lenistwa i słodyczy życia. Jako Matka
miłującego ludzi Boga zlituj się z miłości do ludzi nade mną
grzesznym i marnotrawnym, przyjmij moją modlitwę, zanoszoną Tobie
zbrukanymi mymi ustami, i wykorzystując swą macierzyńską odwagę
błagaj swego Syna i naszego Władcę i Pana, aby i dla mnie otworzył
łaski swej miłości ku ludziom i darował moje niezliczone grzechy,
skierował ku pokucie i uczynił gorliwym wykonawcą Jego przykazań.
Bądź mi orędowniczką jako miłościwa, miłosierna i łaskawa, w
tym życiu bądź pomocą i orędowniczką odpędzającą napaści
wrogów i kierującą mnie ku zbawieniu, a w czasie mego odejścia
zachowaj grzeszną moją duszę i odpędź daleko ode mnie ciemne
postaci złych biesów. W budzący zaś bojaźń dzień Sądu wybaw
mnie od wiecznej męki i okaż dziedzicem niewypowiedzianej chwały
Twego Syna i Boga naszego. Obym otrzymał, Władczyni moja,
Najświętsza Bogurodzico, poprzez Twoje orędownictwo, opiekę,
łaskę i miłość do ludzi Jednorodzonego Twego Syna, Pana i Boga, i
Zbawiciela naszego Jezusa Chrystusa, któremu przynależy wszelka
chwała, cześć i pokłon, z Przedwiecznym Jego Ojcem, i z
Najświętszym i Dobrym, i Życiodajnym Jego Duchem, teraz i zawsze, i
na wieki wieków. Amen.

Modlitwa mnicha Antiocha do Pana naszego Jezusa Chrystusa

Władco, daj nam, udającym się na spoczynek, pokój ciała i duszy,
zachowaj nas od mrocznego grzechu i od wszelkich ciemnych i nocnych
pokus cielesnych. Ukróć ataki pokus, wygaś rozżarzone strzały
złego, kierowane na nas z nienawiści. Utul bunt naszego ciała i
wszelkie ziemskie i materialne nasze mędrkowania uśpij. Daj nam,
Panie, umysł odważny, zamiary cnotliwe, serce trzeźwe, lekki sen,
wolny od wszelkich marzeń szatańskich. Podnieś nas też w czas
modlitwy, umocnionymi w Twych przykazaniach i mającymi w sobie mocną
pamięć Twych zrządzeń. Pozwól nam całą noc sławić Ciebie,
abyśmy śpiewali, błogosławili i sławili najczcigodniejsze i
najwspanialsze imię Twoje, Ojca i Syna, i Świętego Ducha, teraz i
zawsze, i na wieki wieków. Amen.

Przesławna zawsze Dziewico, Matko Chrystusa Boga, zanieś naszą
modlitwę Twemu Synowi i Bogu naszemu, aby zbawił przez Ciebie dusze
nasze.

Modlitwa świętego Joannicjusza:

Nadzieją moją Ojciec, ucieczką moją Syn, opieką moją Duch
Święty, Trójco Święta, chwała Tobie.

Kapłan: Chwała Tobie, Chryste Boże, Nadziejo nasza, chwała Tobie.

Chór: Chwała Ojcu i Synowi, i Świętemu Duchowi, i teraz, i zawsze,
i na wieki wieków. Amen. Panie, zmiłuj się (trzy razy).
Pobłogosław.

I kapłan mówi donośnie, a my przypadamy do ziemi:

Władco wielce miłosierny, Panie Jezu Chryste, Boże nasz, dla
modlitw Najczystszej Władczyni naszej Bogurodzicy i zawsze Dziewicy
Marii, mocą czcigodnego i życiodajnego krzyża, dla orędownictwa
czcigodnych niebieskich sił bezcielesnych, czcigodnego chwalebnego
Proroka, Poprzednika i Chrzciciela Jana, świętych chwalebnych i
godnych wszelkiej czci apostołów, świętych chwalebnych i
zwycięskich męczenników, sprawiedliwych i Boga mających w sercu
ojców naszych, i sprawiedliwych Bożych Rodziców Joachima i Anny, i
wszystkich Twoich świętych, niech przyjemną uczyni sobie modlitwę
naszą, da nam odpuszczenie grzechów naszych, okryje nas cieniem
skrzydeł swoich, odpędzi od nas wszelkiego wroga i buntownika oraz
obdarzy pokojem życie nasze. Panie, zmiłuj się nad nami i nad
światem Twoim, i zbaw dusze nasze jako dobry i Przyjaciel człowieka.

Także przełożony kłania się do ziemi i mówi braciom:

Pobłogosławcie, ojcowie święci, darujcie mi grzesznemu.

I bracia:

Bóg daruje tobie, ojcze święty.

Kapłan zaś mówi:

Pomódlmy się za metropolitę naszego N. i za wszystkich w Chrystusie
braci naszych.

I my: Panie, zmiłuj się (często).

O zachowanie w opiece Bożej naszej ojczyzny, za jej władze i wojsko.

Za nienawidzących i miłujących nas.

Za miłujących nas i posługujących nam.

Za tych, którzy polecili nam niegodnym modlić się za nich.

O wybawienie jeńców.

Za zmarłych ojców i braci naszych.

Za żeglujących po morzu.

Za leżących w chorobach.

Pomódlmy się także o obfitość płodów ziemi.

I za każdą duszę chrześcijan prawosławnych.

Uczcijmy prawosławnych biskupów i fundatorów tej świątyni.

Rodziców naszych i wszystkich zmarłych ojców i braci naszych, tu i
wszędzie spoczywających prawosławnych.

Przełożony: Módlmy się i za nas samych.

My zaś: Panie, zmiłuj się (trzy razy).

Przełożony: Panie Jezu Chryste, Boże nasz, dla modlitw świętych
ojców naszych zmiłuj się nad nami. Amen.

