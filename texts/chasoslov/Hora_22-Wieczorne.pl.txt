MODLITWY WIECZORNE.

W imię Ojca i Syna, i Świętego Ducha. Amen.

Panie Jezu Chryste, Synu Boży, dla modlitw Przeczystej Twojej Matki i
wszystkich świętych zmiłuj się nad nami. Amen.

Chwała Tobie, Boże nasz, chwała Tobie.

Królu Niebieski, Pocieszycielu, Duchu Prawdy, który wszędzie
jesteś i wszystko napełniasz, Skarbnico Dóbr i Dawco życia,
przyjdź i zamieszkaj w nas, i oczyść nas z wszelkiej zmazy i zbaw,
o Dobry, dusze nasze.

Święty Boże, Święty Mocny, Święty Nieśmiertelny, zmiłuj się
nad nami (trzy razy).

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Najświętsza Trójco, zmiłuj się nad nami, Panie, oczyść grzechy
nasze, Władco, przebacz nieprawości nasze, Święty, nawiedź nas, i
ulecz niemoce nasze, dla imienia Twego.

Panie, zmiłuj się (trzy razy).

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Ojcze nasz, któryś jest w niebiosach, święć się imię Twoje,
przyjdź królestwo Twoje, bądź wola Twoja, jako w niebie tak i na
ziemi, chleba naszego powszedniego daj nam dzisiaj, i odpuść nam
nasze winy, jako i my odpuszczamy naszym winowajcom, i nie wwódź nas
w pokuszenie, ale nas zbaw ode złego.

Tropariony:

Zmiłuj się nad nami, Panie, zmiłuj się nad nami, żadnego bowiem
usprawiedliwienia nie mając, tę oto modlitwę do Ciebie, jako
Władcy, grzeszni zanosimy: Zmiłuj się nad nami.

Chwała. Panie, zmiłuj się nad nami, w Tobie bowiem mamy nadzieję,
nie bądź na nas bardzo zagniewany, nie pamiętaj też naszych
nieprawości, ale wejrzyj i teraz na nas w Twojej łaskawości, i
wybaw nas od wrogów naszych, Ty bowiem jesteś Bogiem naszym, a my
Twoim ludem, wszyscy dziełem Twoich rąk, i Twego imienia wzywamy.

I teraz. Bramy miłosierdzia otwórz nam, błogosławiona Bogurodzico,
abyśmy ufając Tobie nie zginęli, ale przez Ciebie zostali wybawieni
z niedoli, Ty jesteś bowiem zbawieniem rodu chrześcijańskiego.

Panie, zmiłuj się (dwanaście razy).

Modlitwa świętego Makarego Wielkiego:

Boże wieczny i Królu wszelkiego stworzenia, któryś pozwolił mi
dożyć aż do tego czasu, odpuść mi grzechy, które popełniłem w
tym dniu czynem, słowem lub myślą i oczyść, Boże, pokorną moją
duszę od wszelkiej nieczystości ciała i ducha, i daj mi tę noc
przebyć w spokoju, abym wstając z ubogiego mego łoża podobał się
najświętszemu Twemu imieniu przez wszystkie dni naszego życia i
pokonał powstających przeciwko mnie wrogów cielesnych i
bezcielesnych. Wybaw mnie, Boże, od marnych myśli i złych
pożądliwości, które mnie plamią, albowiem Twoje jest królestwo i
moc, i chwała, Ojca i Syna, i Świętego Ducha, teraz i zawsze, i na
wieki wieków. Amen.

Modlitwa świętego Antiocha:

Wszechmogący, Słowo Ojca, sam będąc doskonałym, Jezu Chryste, ze
względu na ogromne Twoje miłosierdzie nigdy nie odłączyłeś mnie,
Twego Syna, ale zawsze we mnie spoczywasz, Jezusie Dobry Pasterzu
Twoich owiec, nie wydawaj mnie buntowi węża i nie pozostawiaj mnie
pragnieniu szatana, albowiem jest we mnie ziarno zniszczenia. Ty
bowiem, Panie Boże uwielbiany, Królu święty Jezu Chryste, zachowaj
mnie przez niegasnącą Twoją Światłość, Duchem Twoim Świętym,
którym oświeciłeś Twoich uczniów. Daj, Panie, i mnie niegodnemu
Twemu słudze, Twoje zbawienie na moim łożu, oświeć mój rozum
światłością rozumu świętej Twojej Ewangelii, duszę miłością
Twego krzyża, serce czystością Twoich sług, ciało moje Twoją
męką niecierpiętliwą, myśl moją zachowaj Twoją pokorą i
podnieś mnie we właściwym czasie ku sławieniu Ciebie. Albowiem
wysławiany jesteś z niemającym początku Ojcem Twoim i z
Najświętszym Duchem na wieki. Amen.

Modlitwa:

Panie Boże nasz, jeśli w dniu dzisiejszym zgrzeszyłem słowem,
czynem lub myślą, przebacz mi, jako dobry i Przyjaciel człowieka.
Daj mi sen spokojny i wolny od trwogi, poślij anioła Twego stróża,
aby mnie zachował i bronił od wszelkiego złego, albowiem Ty jesteś
obrońcą dusz i ciał naszych, i Tobie chwałę oddajemy, Ojcu i
Synowi, i Świętemu Duchowi, teraz i zawsze, i na wieki wieków.
Amen.

Modlitwa świętego Jana Chryzostoma według ilości godzin dnia i
nocy.

Panie, nie pozbawiaj mnie Twoich niebieskich dóbr. Panie, wybaw mnie
z wiecznych mąk. Panie, jeśli zgrzeszyłem myślą, rozumem, słowem
lub czynem, przebacz mi. Panie, wybaw mnie z wszelkiej niewiedzy i
zapomnienia, małoduszności i okamieniałej nieczułości. Panie,
wybaw mnie z wszelkich pokus. Panie, oświeć moje serce, które
omroczyła zła żądza. Panie, jako człowiek zgrzeszyłem, Ty zaś
jako Bóg szczodry zmiłuj się nade mną, widząc niemoc mojej duszy.
Panie, poślij łaskę Twoją na pomoc mi, abym wysławił Twoje
święte imię. Panie Jezu zapisz mnie, Twego sługę, w księdze
życia i daj mi dobry koniec. Panie Boże mój, jeśli nic dobrego nie
uczyniłem przed Tobą, to jednak daj mi z Twojej łaskawości
rozpocząć dobre dzieło. Panie, pokrop moje serce rosą Twojej
łaskawości. Panie niebios i ziemi, pamiętaj o mnie grzesznym Twoim
słudze, okrytym wstydem i nieczystym, w Twoim królestwie. Amen.

Panie, przyjmij mnie w pokucie. Panie, nie pozostawiaj mnie. Panie,
nie wprowadzaj mnie w pokusy. Panie, daj mi dobrą myśl. Panie, daj
mi łzy i pamięć o śmierci, i rozrzewnienie. Panie, daj mi zamysł
wyznania moich grzechów. Panie, daj mi pokorę, cnotę i
posłuszeństwo. Panie, daj mi cierpliwość, wielkoduszność i
łagodność. Panie, zalicz mnie do Twoich wybranych, wlej bojaźń
Twoją w moje serce. Panie, pozwól mi miłować Ciebie z całej mojej
duszy i myśli oraz czynić we wszystkim Twoją wolę. Panie, uchroń
mnie od ludzi niepokornych i biesów, żądz i od wszelkiej innej
niegodnej rzeczy. Panie, wiesz, co czynisz i czego pragniesz, niech
będzie wola Twoja nade mną grzesznym, albowiem jesteś
błogosławiony na wieki. Amen.

Modlitwa do Najświętszej Bogurodzicy:

Dobrego Króla najlepsza Matko, najczystsza i błogosławiona
Bogurodzico Mario, zlej miłosierdzie Twego Syna i Boga naszego na
pełną pożądliwości moją duszę i Twymi modlitwami naucz mnie
dobrych czynów, abym ostatek mego żywota przeżył bez grzechu i
przez Ciebie uzyskał raj, Bogurodzico Dziewico, jedyna czysta i
błogosławiona.

Modlitwa do Anioła Stróża:

Aniele Chrystusowy, stróżu mój święty, obrońco duszy i ciała
mego, wszystko mi przebacz, czym tylko zgrzeszyłem w dniu
dzisiejszym, i wybaw mnie od wszelkiego podstępu wrogiego mi
nieprzyjaciela, abym żadnym grzechem nie zagniewał mego Boga, ale
módl się za mnie grzesznego i niegodnego sługę, abyś okazał mnie
godnym dobroci i miłosierdzia Najświętszej Trójcy i Matki mego
Boga, Jezusa Chrystusa, i wszystkich świętych. Amen.

Tobie, Walecznej Hetmance, tę zwycięską wdzięczności pieśń z
niewoli wyswobodzeni słudzy Twoi składamy, Bogurodzico. Albowiem Ty
masz niezwyciężoną moc, ze wszystkich nieszczęść wybaw nas,
byśmy wołali do Ciebie: Raduj się, Oblubienico niezaślubiona!

Przesławna zawsze Dziewico, Matko Chrystusa Boga, zanieś naszą
modlitwę Twemu Synowi i Bogu naszemu, aby zbawił przez Ciebie nasze
dusze.

Całą moją nadzieję pokładam w Tobie, Matko Boża, zachowaj mnie
pod Twoją opieką.

Modlitwa świętego Joannicjusza:

Nadzieją moją Ojciec, ucieczką moją Syn, opieką moją Duch
Święty, Trójco Święta, chwała Tobie.

Zaprawdę godne jest to, błogosławić Ciebie, Bogurodzico, zawsze
błogosławioną i najczystszą i Matkę Boga naszego.

Czcigodniejszą od Cherubinów i bez porównania chwalebniejszą od
Serafinów, któraś bez zmiany Boga Słowo zrodziła, Ciebie,
prawdziwą Bogurodzicę, wysławiamy.

Oświeć moje oczy, Chryste Boże, abym nigdy nie zasnął ku
śmierci, aby nigdy nie powiedział mój wróg: Umocniłem się na
niego.

Chwała. Bądź wspomożeniem mojej duszy, Boże, albowiem chodzą
pośród wielu sieci, wybaw mnie od nich i zbaw mnie, dobry, jako
Przyjaciel człowieka.

I teraz. Teotokion: Przesławną Matkę Bożą, bardziej świętą
niż święci aniołowie, nieustannie opiewajmy sercem i ustami,
wyznając Ją jako Bogurodzicę, albowiem zaiste zrodziła nam
wcielonego Boga i nieustannie modli się za nasze dusze.

Modlitwa do krzyża świętego:

Niech powstanie Bóg, i rozproszą się Jego wrogowie, i niech
pierzchają przed Jego obliczem ci, którzy Go nienawidzą. Jak dym
się rozwiewa, tak niech się rozwieją, jak wosk się rozpływa przy
ogniu. Tak niech zginą szatani od oblicza miłujących Boga,
żegnających się znakiem krzyża świętego i z radością
mówiących: Bądź pozdrowiony życiodajny krzyżu Boży, który
odpędzasz szatany mocą ukrzyżowanego na Tobie Boga naszego Jezusa
Chrystusa, który zstąpił do piekła, podeptał moc szatańską i
dał nam Ciebie, krzyż Twój czcigodny, na odpędzenie wszelkiego
nieprzyjaciela. O czcigodny i życiodajny krzyżu Boży, pomagaj mi z
Najświętszą Władczynią, Dziewicą Bogurodzicą, i wszystkimi
świętymi na wieki. Amen.

Modlitwa odmawiana w samotności:

Daruj, przebacz i odpuść, Boże, grzechy nasze dobrowolne i
mimowolne, popełnione słowem i czynem, świadome i nieświadome,
popełnione za dnia i w nocy, myślą i zamysłem, wszystko nam
przebacz jako Dobry i Przyjaciel człowieka.

Przebacz nienawidzącym i znieważającym nas, Panie, Przyjacielu
człowieka. Czyń dobrze tym, którzy nam dobrze czynią. Spełnij
prośby braci i krewnych naszych ku zbawieniu i daj im życie wieczne.
Kieruj żeglującymi po morzu. Współpodróżuj z podróżującymi.
Daj odpuszczenie grzechów tym, którzy służą nam i miłują nas.
Zmiłuj się z wielkiego Twego miłosierdzia nad tymi, którzy prosili
nas niegodnych o modlitwy za nich. Pamiętaj, Panie, o zmarłych
ojcach i braciach naszych, i daj im odpoczynek tam, gdzie jaśnieje
Światłość Twego oblicza. Pamiętaj, Panie, o braciach naszych
będących w niewoli i wybaw ich z wszelkich nieszczęść. Pamiętaj,
Panie, o przynoszących owoce i dobrze czyniących w świętych Twoich
cerkwiach, i spełnij ich prośby ku zbawieniu, daj im życie wieczne.
Pamiętaj, Panie, o nas pokornych, grzesznych i niegodnych Twoich
sługach, oświeć nasz rozum światłością Twego rozumu i skieruj
nas na drogę Twoich przykazań, dla modlitw przeczystej Władczyni
naszej Bogurodzicy i zawsze Dziewicy Marii, i wszystkich Twoich
świętych, albowiem błogosławiony jesteś na wieki wieków. Amen.

Panie Jezu Chryste, Synu Boży, dla modlitw Przeczystej Twojej Matki i
wszystkich świętych zmiłuj się nad nami. Amen.
