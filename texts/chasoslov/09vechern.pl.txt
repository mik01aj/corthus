PORZĄDEK NIESZPORÓW.

Kapłan: Błogosławiony Bóg nasz, w każdym czasie, teraz i zawsze,
i na wieki wieków.

Po Amen przełożony lub wyznaczony lektor zaczyna psalm wstępny,
mówiąc tak:

Przyjdźcie, pokłońmy się Królowi naszemu Bogu. Przyjdźcie,
pokłońmy się i przypadnijmy do Chrystusa, Króla naszego i Boga.
Przyjdźcie, pokłońmy się i przypadnijmy do samego Chrystusa,
Króla i Boga naszego.

PSALM 103

Błogosław, duszo moja, Pana, Panie, Boże mój, jesteś bardzo
wywyższony, w majestat i wspaniałość przyoblokłeś się.
Odziewasz się światłem jak szatą, rozpinasz niebiosa jak namiot.
Pokrywasz wodami górne sklepienie swoje, uczyniłeś obłoki rydwanem
swoim, chodzisz na skrzydłach wiatru. Czynisz posłańcami swymi
duchy i sługami swymi płomienie ognia. Założyłeś ziemię na
podwalinach jej, nie zachwieje się na wieki wieków. Głębina jako
szata odzienie jej, nad górami stanęły wody. Na Twoje napomnienie
precz odbiegają, na głos Twój grzmiący ulękną się. Wzniosły
się góry i zniżyły się doliny do miejsca, któreś im wyznaczył.
Wyznaczyłeś granicę wodom, której nie przekroczą, i nie wrócą,
aby pokryć ziemię. Ty prowadzisz źródła do strumieni, między
górami płyną wody. Pić dają każdemu zwierzowi polnemu, dzikie
osły gaszą w nich pragnienie swoje. Na nich ptactwo niebieskie
mieszka, spośród kamieni wydaje głos. Ty wody posyłasz na góry z
komnat Twoich i owocem dzieł Twoich nasyca się ziemia. Ty sprawiasz,
że rośnie trawa dla bydła i ziele na służbę człowiekowi, aby z
ziemi dobywał chleb. I wino weseli serce człowiecze, jaśnieje
oblicze jego od oliwy, i chleb serce człowieka umacnia. Napojone są
drzewa polne, cedry Libanu, któreś zasadził. Tam gnieżdżą się
ptaki, a gniazdo bociana góruje nad nimi. Góry wysokie są dla
jeleni, skały na schronienie dla zajęcy. Uczyniłeś księżyc
miarą czasów, słońce zachód swój poznało. Sprowadzasz
ciemności i nastaje noc, w niej krążą wszelkie zwierzęta leśne.
Młode lwy rykiem domagają się żeru, żądają od Boga pokarmu
swego. Kiedy słońce wzejdzie, ustępują, i kładą się w swoich
legowiskach. Wychodzi człowiek do pracy swojej, do trudu swego aż do
wieczora. Jakże wspaniałe są dzieła Twoje, Panie, wszystkie w
mądrości uczyniłeś, pełna jest ziemia dzieł Twoich. Oto morze
wielkie i rozległe, a w nim płazy niezliczone, zwierzęta małe z
wielkimi. Tam przepływają okręty i ów smok, którego stworzyłeś,
aby go wyszydzić. Wszystko czeka na Ciebie, abyś dał im pokarm we
właściwym czasie. Dajesz im i zbierają, otwierasz dłoń Twoją i
wszyscy napełniają się dobrami. Kryjesz oblicze Twoje i trwożą
się, odbierasz im ducha i giną, i w proch swój się obracają.
Posyłasz ducha Twego i zostają stworzone, i odnawiasz oblicze ziemi.
Chwała Pańska niech będzie na wieki, rozraduje się Pan dziełami
swoimi. Spojrzy na ziemię i trzęsie się ona, dotknie gór i one
dymią. Śpiewać będę Panu póki żyję, śpiewam Bogu memu, póki
jestem. Oby przyjemna Mu była mowa moja, ja zaś weselić się będę
w Panu. Niech znikną grzesznicy z ziemi i niech ludzi nieprawych nie
będzie. Błogosław, duszo moja, Pana.

Słońce zachód swój poznało, sprowadzasz ciemność i nastaje noc.
Jakże wspaniałe są dzieła Twoje, Panie, wszystkie w mądrości
uczyniłeś.

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Alleluja. Alleluja. Alleluja, chwała Tobie, Boże (trzy razy).

Także wielka ektenia.

Recytacja Psałterza i po recytacji mała ektenia.

Następnie: Panie, wołam do Ciebie, według wypadającego tonu:

Pierwszy chór:

Panie, wołam do Ciebie, usłysz mnie, usłysz mnie, Panie.

Panie, wołam do Ciebie, usłysz mnie, zważ na głos błagania mego,
gdy wołam do Ciebie, usłysz mnie, Panie.

Drugi chór:

Niech modlitwa moja wznosi się jak dym kadzidlany przed Tobą,
podniesienie rąk moich rąk jak ofiara wieczorna, usłysz mnie,
Panie.

I kolejno stichosy:

Postaw, Panie, straż u ust moich, wartę u drzwi warg moich.

Nie skłaniaj serca mego ku złym słowom, ku usprawiedliwieniu
grzesznych czynów.

Z ludźmi czyniącymi nieprawość, i nie połączę się z
wybrańcami ich.

Niech pouczy mnie sprawiedliwy o łaskawości i niech napomina mnie, a
olej grzesznika niech nie namaści głowy mojej.

Modlitwa moja zawsze przeciwko ich złym czynom, zgładzeni będą
przy skale sędziowie ich.

Usłuchają słów moich, bo są łagodne, jakby kto kopał i
rozdzierał ziemię, rozsypują się kości ich u wrót otchłani.

Albowiem ku Tobie, Panie, Panie, podnoszę oczy, w Tobie mam
nadzieję, nie wydawaj duszy mojej.

Uchroń mnie od sideł, które zastawili na mnie, i od zgorszenia
czyniących nieprawość.

Niech wpadną we własne sieci grzesznicy, tam, gdzie ja jeden
przejdę bezpiecznie.

Głosem moim do Pana wołam, głosem moim błagam Pana.

Wylewam przed Nim błaganie moje, zgryzotę moją przed Nim wyjawiam.

Kiedy omdlał we mnie duch mój, Ty poznałeś ścieżki moje.

Na drodze, po której idę, ukryli sidła na mnie.

Spójrz na prawo i zobacz, nie masz, kto by mnie znał.

Nie ma dla mnie ucieczki, nikt nie troszczy się o duszę moją.

Wołam do Ciebie, Panie, i mówię: Ty jesteś nadzieją moją,
cząstką moją w krainie żyjących.

Usłysz błaganie moje, gdyż upokorzony jestem bardzo.

Wybaw mnie od mych prześladowców, gdyż są silniejsi ode mnie.

Stichery na 10: Wyprowadź z ciemnicy duszę moją, abym wysławiał
imię Twoje.

Sprawiedliwi oczekują mnie, aż Ty dasz mi odpłatę.

Na 8: Z głębokości wołam do Ciebie, Panie, Panie, usłysz głos
mój.

Niech uszy Twoje będą uważne na głos modlitwy mojej.

Na 6: Jeżeli będziesz pamiętać o nieprawościach, Panie, Panie,
któż się ostoi? Ale u Ciebie jest oczyszczenie.

Dla Twego imienia cierpiałem Panie, cierpiała dusza moja dla słowa
Twego, dusza moja ma nadzieję w Panu.

Na 4: Od straży porannej do nocy, od straży porannej niech Izrael ma
nadzieję w Panu.

Albowiem u Pana jest zmiłowanie i wielkie u Niego wybawienie, On sam
wybawi Izraela ze wszystkich nieprawości jego.

Chwalcie Pana wszystkie narody, wysławiajcie Go wszyscy ludzie.

Albowiem miłosierdzie Jego umocnione jest nad nami i prawda Pańska
trwa na wieki.

Chwała, i teraz.

Hymn Sofroniusza, patriarchy jerozolimskiego:

Pogodna światłości świętej chwały, nieśmiertelnego Ojca
niebios, Świętego, Błogosławionego, Jezu Chryste. Przyszliśmy na
zachód słońca, widząc światłość wieczorną śpiewamy Ojcu,
Synowi, i Świętemu Duchowi, Bogu, boś godzien jest, by w każdym
czasie, śpiewano Tobie zbożnymi pieśniami, Synu Boży, co życie
dajesz, przeto świat Cię sławi.

Należy wiedzieć, że gdy jest Wielki Post lub śpiewamy Alleluja,

to zamiast prokimenonów dni tygodnia śpiewamy:

W poniedziałek wieczorem:

Alleluja (trzykrotnie, według tonu 6).

Stichos: Panie, nie oskarżaj nas w Twojej zapalczywości, ani też
nie karz nas w Twoim gniewie.

Alleluja.

Stichos: I na wieki wieków.

My zaś wysokim głosem: Alleluja.

We wtorek i czwartek wieczorem:

Alleluja.

Stichos: Wywyższajcie, Pana Boga naszego, i kłaniajcie się
podnóżkowi nóg Jego, albowiem jest święty.

Alleluja.

Stichos: I na wieki wieków.

Alleluja.

W środę wieczorem:

Alleluja.

Stichos: Na całą ziemię rozejdzie się ich nauka i do krańców
ziemi ich słowa.

Alleluja.

Stichos: I na wieki wieków.

Alleluja.

W niedzielę i w piątek wieczorem nigdy nie śpiewa się Alleluja.

Jeśli natomiast śpiewano Bóg i Pan, to śpiewamy te prokimenony:

W niedzielę wieczorem, ton 8:

Oto teraz błogosławcie Pana, wszyscy słudzy Pańscy.

Stichos: Stojący w świątyni Pańskiej, na podwórcu domu naszego
Boga.

W poniedziałek wieczorem, ton 4:

Pan usłyszy mnie, gdy zawołam do Niego.

Stichos: Kiedy wezwę, usłyszy mnie Bóg mojej prawdy.

We wtorek wieczorem, ton 1:

Miłosierdzie Twoje, Panie, towarzyszy mi przez wszystkie dni mego
życia.

Stichos: Pan pasie mnie i niczego mi nie brakuje, w miejscu ochłody,
tam mnie umieści.

W środę wieczorem, ton 5:

Boże, w imię Twoje zbaw mnie i w mocy Twojej sądź mnie.

Stichos: Boże, usłysz moją modlitwę, zważ na słowa moich ust.

W czwartek wieczorem, ton 6:

Pomoc moja od Pana, który stworzył niebo i ziemię.

Stichos: Podniosłem oczy moje na góry, skąd nadejdzie moja pomoc.

W piątek wieczorem, ton 7:

Boże, obrońcą moim jesteś Ty i miłosierdzie Twoje uprzedza mnie.

Stichos: Zabierz mnie od moich wrogów, Boże, i od powstających
przeciwko mnie wybaw mnie.

W sobotę wieczorem, ton 6:

Pan zakrólował, w majestat jest obleczony.

Stichos 1: Obleczony jest Pan, przepasany potęgą.

Stichos 2: A świat, który umocnił, nie zachwieje się.

Stichos 3: Domowi Twemu, Panie, przystoi świętość po wszystkie
dni.

I po prokimenonie mówi:

Pozwól, Panie, w wieczór ten ustrzec się nam od grzechu.
Błogosławiony jesteś, Panie, Boże ojców naszych, i chwalebne i
przesławne jest imię Twoje na wieki. Amen.

Niech miłosierdzie Twoje, Panie, będzie nad nami, jak mieliśmy
nadzieję w Tobie. Błogosławiony jesteś, Panie, naucz mnie
przykazań Twoich. Błogosławiony jesteś, Władco, daj mi zrozumieć
przykazania Twoje. Błogosławiony jesteś, Święty, oświeć mnie
przykazaniami Twoimi. Panie, miłosierdzie Twoje na wieki, nie gardź
dziełem rąk Twoich.

Tobie przynależy sława, Tobie przynależy pieśń, Tobie chwała
przynależy, Ojcu i Synowi, i Świętemu Duchowi, teraz i zawsze, i na
wieki wieków. Amen.

Kapłan: Dopełnijmy wieczorną modlitwę naszą do Pana.

Po ekfonesis stichery na stichownie, wśród których mówimy te
isomelosy, jeśli nie ma święta Pańskiego.

Stichos 1: Do Ciebie wznoszę oczy moje, który mieszkasz w niebie.
Oto jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Stichos 2: Zmiłuj się nad nami, Panie, zmiłuj się nad nami,
albowiem wzgardą jesteśmy nasyceni. Dusza nasza nasycona jest
szyderstwem zarozumialców i wzgardą pyszałków.

Jeśli jest sobota, mówimy Pan zakrólował, jak to wskazano (s. ).
Jeśli wypadanie święto Pańskie, to jego stichosy. Tak samo, jeśli
wypadnie wspomnienie świętego.

Chwała, i teraz. Teotokion.

Także modlitwa świętego Symeona Starca:

Teraz pozwalasz odejść słudze Twemu, Władco, według słowa Twego,
w pokoju, Bowiem oczy moje widziały zbawienie Twoje, któreś
przygotował wobec wszystkich ludzi, Światłość na oświecenie
narodów i chwałę ludu Twego, Izraela.

Trisagion. Najświętsza Trójco. Ojcze nasz.

Troparion wypadającego święta lub świętego, bądź dnia. Chwała,
i teraz. Teotokion i rozesłanie.

Jeśli jest Wielki Post lub inny post, lub śpiewano Alleluja, mów te
tropariony, ton 4:

Bogurodzico Dziewico, raduj się, łaski pełna Mario, Pan z Tobą,
błogosławionaś Ty między niewiastami i błogosławiony owoc
żywota Twego, albowiem zrodziłaś Zbawcę dusz naszych (jeden
pokłon).

Chwała. Chrzcicielu Chrystusa, wszystkich nas wspomnij, abyśmy
wybawili się z nieprawości naszych, Tobie bowiem dana jest łaska
modlenia się za nami (jeden pokłon).

I teraz. Módlcie się za nami, święci apostołowie i wszyscy
święci, abyśmy zostali wybawieni z nieszczęść i utrapień, was
bowiem zdobyliśmy jako gorących orędowników przed Zbawicielem
(jeden pokłon).

Pod Twoje miłosierdzie przybiegamy, Bogurodzico, naszymi modłami nie
pogardzaj w utrapieniach, lecz wybaw nas z bied, jedyna Czysta, jedyna
Błogosławiona (bez pokłonu).

Panie, zmiłuj się (czterdzieści razy). Chwała, i teraz.
Czcigodniejszą od cherubinów. W imię Pańskie pobłogosław, ojcze.

Kapłan: Ten, który jest, błogosławiony Chrystus, Bóg nasz, w
każdym czasie, teraz i zawsze, i na wieki wieków.

My mówimy modlitwę:

Niebieski Królu, umocnij wiarę, ukróć pogan, daj pokój światu,
dobrze zachowaj ten święty monaster, zmarłych naszych ojców i
braci umieść w przybytkach sprawiedliwych, a nas przyjmij w pokucie
i wyznaniu win, jako dobry i Przyjaciel człowieka.

Następnie czynimy szesnaście pokłonów z modlitwą św. Efrema.

Także: Trisagion (i trzy pokłony). Najświętsza Trójco. Ojcze
nasz. Panie, zmiłuj się (dwanaście razy).

Także odmawiamy modlitwę:

Najświętsza Trójco, jednoistotna Władzo, niepodzielne Królestwo,
sprawczyni wszystkich łask, zatroszcz się o mnie grzesznego,
umocnij, poucz moje serce i zabierz ode mnie wszelką mą
nieczystość, oświeć moją myśl, abym nieustannie sławił,
śpiewał, kłaniał się i mówił: Jeden Święty, jeden Pan, Jezus
Chrystus, ku chwale Ojca. Amen.

Następnie: Niech imię Pańskie będzie błogosławione, teraz i na
wieki (trzy razy i trzy pokłony). Chwała, i teraz. Także Psalm 33:
Będę błogosławił Pana w każdym czasie, a także:

PSALM 144

Wywyższę Ciebie, Boże mój, Królu mój, i błogosławię imię
Twoje na wieki, i na wieki wieków. Każdego dnia błogosławię
Ciebie i wysławiam imię Twoje na wieki, i na wieki wieków. Wielki
jest Pan i sławiony wielce, a majestat Jego nie ma granic. Pokolenie
pokoleniu niech wychwala dzieła Twoje i ogłasza moc Twoją.
Ogłoszę wspaniałość chwały majestatu Twego i będę opowiadać
cuda Twoje. Będą mówili potęgę groźnych czynów Twoich i będą
głosili wielkość Twoją. Pamięć wielkiej dobroci Twojej będzie
oznajmiana i sprawiedliwością Twoją rozradują się. Litościwy i
łaskawy jest Pan, wielce cierpliwy i wielce miłosierny. Pan jest
dobry dla wszystkich i lituje się nad wszystkimi dziełami swymi.
Niech wysławiają Ciebie, Panie, wszystkie dzieła Twoje i święci
Twoi niech błogosławią Ciebie. Niech opowiadają chwałę
królestwa Twego i głoszą moc Twoją. Aby zwiastować synom ludzkim
moc Twoją i wspaniałą świetność królestwa Twego. Królestwo
Twoje jest królestwem wszystkich wieków i władza Twoja w każdym
pokoleniu i pokoleniu. Wierny jest Pan wszystkim słowom swoim i
święty we wszystkich dziełach swoich. Pan podtrzymuje wszystkich
upadających i podnosi wszystkich zrzuconych. Oczy wszystkich
spoglądają z nadzieją ku Tobie i Ty dajesz im pokarm w czasie
właściwym. Ty otwierasz dłoń Twoją i nasycasz łaskawie wszystko,
co żyje. Sprawiedliwy jest Pan we wszystkich drogach swoich i
święty we wszystkich dziełach swoich. Pan jest bliski wszystkim,
którzy Go wzywają, wszystkim, którzy wzywają Go w prawdzie.
Spełnia wolę tych, którzy się Go boją, i modlitwę ich słyszy, i
zbawi ich. Pan ma w opiece wszystkich, którzy Go miłują, a
wszystkich grzeszników zniszczy. Niech usta moje głoszą chwałę
Pana i wszelkie ciało niech błogosławi święte imię Jego na
wieki, i na wieki wieków.

Następnie: Zaprawdę godnym to jest (s. ). Chwała, i teraz. Panie,
zmiłuj się (trzy razy). Pobłogosław. Rozesłanie.

Tak bywa w Wielkim Poście.

Jeśli zaś jest inny post i śpiewano Alleluja, po pokłonach z
modlitwą: Panie i Władco, odmawiamy trisagion. Najświętsza
Trójco. Ojcze nasz, i po ekfonesis: Albowiem Twoje jest królestwo,
mówimy: Panie, zmiłuj się (dwanaście razy). Chwała, i teraz, i
znowu: Panie, zmiłuj się (trzy razy). Pobłogosław. I rozesłanie.

Jeśli natomiast śpiewano Bóg i Pan, to po trisagionie troparion
rozesłania danego dnia i rozesłanie.

Jeśli chcesz, to po nieszporach odmów modlitwę świętego Bazylego
Wielkiego:

Błogosławiony jesteś, Panie, Władco wszechwładny, który
oświecasz dzień światłem słonecznym i noc rozjaśniasz zorzami
ognia, który pozwoliłeś nam przebyć długi dzień i zbliżyć się
do początków zmierzchu, usłysz modlitwy nasze i wszystkich tych
ludzi, wszystkim nam przebacz grzechy nasze dobrowolne i mimowolne,
przyjmij wieczorne nasze modlitwy i ześlij obfitość Twojej łaski i
dobroci na Twoje dziedzictwo. Otocz nas świętymi Twymi aniołami,
uzbrój w oręż Twojej prawdy, otocz Twoją prawdą, zachowaj Twoją
mocą, wybaw od wszelkiego złego, wszelkiej przeciwnej nam pokusy i
pozwól, aby obecny wieczór z nadchodzącą nocą był doskonały,
święty, pełen pokoju, bez grzechu, bez upadku, bez złych myśli, i
takie same uczyń też wszystkie dni naszego życia, dla modlitw
najświętszej Bogurodzicy i wszystkich świętych, których od
wieków sobie upodobałeś. Amen.

Czcigodniejszą od cherubinów. I rozesłanie.

Koniec nieszporów.

_______________________

Po przyjściu do refektarza mówimy:

Ubodzy będą jedli i nasycą się, chwalić będą Pana ci, którzy
Go szukają, niech serca ich żyją na wieki.

Chwała, i teraz. Panie, zmiłuj się (trzy razy). Pobłogosław.

Kapłan błogosławi posiłek.

Po posiłku:

Chwała, i teraz. Łono Twoje było świętym ołtarzem Chrystusa Boga
naszego, mającego niebieski chleb, który każdy spożywający go nie
umrze, jak powiedział karmiciel wszystkich, Bogurodzico.

Następnie: Czcigodniejszą od cherubinów.

Także: Rozradowałeś mnie, Panie, Twoimi czynami, cieszę się
dziełami rąk Twoich. Wznieś ponad nami, o Panie, światłość
Twojego oblicza! Wlałeś w moje serce więcej radości niż w czasie
obfitego plonu pszenicy i młodego wina. Gdy się położę, zasypiam
spokojnie, bo Ty sam jeden, Panie, pozwalasz mi mieszkać bezpiecznie.

Chwała, i teraz. Panie, zmiłuj się (trzy razy). Pobłogosław.

Kapłan: Z nami Bóg swoją łaską i przyjaźnią do człowieka, w
każdym czasie, teraz i zawsze, i na wieki wieków. Amen.
