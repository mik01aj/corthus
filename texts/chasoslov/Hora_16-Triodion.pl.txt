WYBRANE TROPARIONY I KONTAKIONY

Z TRIODIONU POSTNEGO I PASCHALNEGO.

W Niedzielę Prawosławia:

Troparion, ton 2: Przeczystej Twojej ikonie, o Dobry, oddajemy
pokłon, prosząc Cię, Chryste o darowanie przewinień naszych. Ty
bowiem dobrowolnie zechciałeś wstąpić ciałem na krzyż, aby tych,
których stworzyłeś, wybawić z niewoli wroga. Przeto dziękczynnie
wołamy do Ciebie: Radością wszystko napełniłeś, Zbawicielu nasz,
który przyszedłeś zbawić świat.

Kontakion, ton 8: Nieopisane Słowo Ojca z Ciebie, Bogurodzico, staje
się opisanym i przez Wcielenie odnowiwszy dawno temu skalany obraz
połączył z Bożą dobrocią. Wyznając przeto zbawienie,
przedstawiamy to czynem i słowem.

W II Niedzielę Wielkiego Postu:

Troparion, ton 8: Pochodnio Prawosławia, umocnienie i nauczycielu
Kościoła, ozdobo mnichów, niezwyciężony obrońco teologów,
Grzegorzu cudotwórco, chwało Tesaloniki, głosicielu łaski, módl
się o zbawienie naszych dusz.

Kontakion, ton 8: Święty i Boży organ mądrości, świetlistą
trąbę teologii zgodnie opiewamy Ciebie, Grzegorzu, głoszący z
natchnienia Bożego, ale jako rozum stojący przed Pierwszym Rozumem,
ku Niemu skieruj nasz rozum, abyśmy wzywali: Raduj się, głosicielu
łaski.

W III Niedzielę Wielkiego Postu:

Troparion, ton 4: Zbaw, Panie, lud Twój i pobłogosław dziedzictwo
Twoje, obdarzaj prawowiernych zwycięstwem nad przeciwnikami i przez
Krzyż Twój ochraniaj społeczność Twoją.

Kontakion, ton 7: Przed nikim już płomienny oręż nie chroni bram
Edenu, na nich bowiem przyjdzie przesławne zespolenie drzewa krzyża,
oścień śmierci i zwycięstwo piekła zostały pohańbione,
stanąłeś bowiem, Zbawco mój, wołając do będących w otchłani:
Znowu wejdźcie do raju.

W IV Niedzielę Wielkiego Postu:

Troparion, ton 1: Pustyni mieszkańcem i w ciele aniołem,
cudotwórcą okazałeś się noszący Boga ojcze nasz Janie, postem,
czuwaniem, modlitwą przyjąłeś niebieskie dary, uzdrawiasz chorych
i dusze z wiarą przybiegające do ciebie. Chwała Temu, który dał
tobie moc! Chwała Temu, który ciebie ukoronował. Chwała Temu,
który przez ciebie wszystkim daje uzdrowienia.

Kontakion, ton 4: Pan postawił ciebie na wysokości prawdziwej
wstrzemięźliwości, jak gwiazdę bez podstępu, prowadzącą swoją
światłością krańce świata, przewodniku Janie, ojcze nasz.

W sobotę akatystu:

Troparion, ton 4: Dziewicza Oblubienico i Matko najczystsza, która
przyjęłaś zwiastowanie od anioła, gorliwie poszłaś w góry i
pocałowałaś krewną swoją, czcigodną Elżbietę, która nazwała
Ciebie Matką Pana i wywyższyła Pana Ciebie wywyższającego:
Błogosławionaś Ty między niewiastami i błogosławiony Owoc
żywota Twego.

Kontakion, ton 8: Tobie, walecznej Hetmance, zwycięską
wdzięczności pieśń, z niewoli wyswobodzeni słudzy Twoi, niesiemy
Ci, Bogurodzico. Ty, która posiadasz moc niezwyciężoną, od
wszelkich nieszczęść wybaw nas, byśmy do Ciebie wołali: Raduj
się, Oblubienico Dziewicza.

W V Niedzielę Wielkiego Postu:

Troparion, ton 8: W tobie, matko, zachowało się nieskalane
stworzenie na obraz Boży, bowiem wziąwszy krzyż poszłaś za
Chrystusem i życiem uczyłaś pogardzania ciałem, jest ono bowiem
zniszczalne, i troszczenia się o duszę jako nieśmiertelną, przeto
twój duch raduje się z aniołami, czcigodna Mario.

Kontakion, ton 3: Najpierw przepełniona wszelkim nierządem, dziś
przez pokajanie stała się niewiastą Chrystusową, naśladując
życie aniołów, demony gubi orężem krzyża, przeto okazałaś
się, Mario sławna, niewiastą królestwa.

W Niedzielę Palmową:

Troparion święta, ton 1: Powszechne zmartwychwstanie przed swoją
męką uwiarygodniając, z martwych wzbudziłeś Łazarza, Chryste
Boże, przeto i my, jak hebrajskie dzieci, niosąc symbole
zwycięstwa, śpiewamy Ci, Zwycięzco śmierci: Hosanna na
wysokościach! Błogosławiony, który idzie w imię Pańskie!

Kontakion, ton 6: Na niebie na tronie i na źrebięciu oślicy na
ziemi noszony, Chryste Boże, przyjąłeś chwałę aniołów i
pieśń ludzi, wołających do Ciebie: Błogosławiony jesteś, który
idziesz wezwać Adama!

W Święty i Wielki Poniedziałek:

Troparion, ton 8: Oto Oblubieniec nadchodzi o północy i
błogosławiony sługa, którego zastanie czuwającym, niegodny jest
zaś ten, którego zastanie leniącym się. Zważ, przeto, duszo moja,
nie daj ogarnąć się przez sen, abyś nie została oddana śmierci i
królestwa pozbawiona, lecz odrzuć sen i wołaj: Święty, Święty,
Święty jesteś, Boże, dla Bogurodzicy zmiłuj się nad nami.

Kontakion, ton 8: Jakub płacze z powodu braku Józefa, a Józef
zasiada na rydwanie i czczony jest jak król, nie poddawszy się
kiedyś słodyczy Egipcjanki, i wysławiony jest przez Tego, który
zna ludzkie serca, i ofiaruje niezniszczalny wieniec.

W Święty i Wielki Czwartek:

Troparion, ton 8: Kiedy chwalebni uczniowie na wieczerzy podczas
umycia nóg zostali oświeceni, wtedy Judasz niegodny, zamroczony
pożądaniem srebra, niesprawiedliwym sędziom wydaje Ciebie,
sprawiedliwego Sędziego. Chciwy zbieraczu bogactw! Popatrz na tego,
który dla nich się powiesił. Unikaj chciwości, oto na co
poważyła się chciwość wobec swego Nauczyciela. O, Panie, dobry we
wszystkim, chwała Tobie!

Kontakion, ton 2: Zdrajca, przyjąwszy w ręce chleb, w tajemnicy
wyciągnął je, aby otrzymać cenę Tego, który swoimi rękoma
stworzył człowieka. Nie nawrócił się Judasz, sługa i zdrajca.

W Święty i Wielki Piątek:

Eksapostilarion, ton 3: Rozsądnego łotra w jednej chwili raju
uczyniłeś godnym, Panie, i mnie oświeć drzewem krzyża, i zbaw
mnie.

W Świętą i Wielką Sobotę:

Troparion, ton 2: Dostojny Józef z drzewa zdjął przeczyste Twoje
ciało, całunem czystym owinął i wonnościami namaściwszy w nowym
złożył grobie.

Kontakion, ton 6: Ty, który zamknąłeś otchłań na początku,
okazujesz się martwym, przykryty całunem i wonnościami, złożony
zostajesz w grobie, Nieśmiertelny, jako śmiertelny, Niewiasty
przyszły namaścić Go mirrą, gorzko płacząc i wołając: „Ta
sobota jest błogosławiona, w niej bowiem Chrystus zasnąwszy,
Zmartwychwstał trzeciego dnia”.

W piątek tygodnia paschalnego. Ikony Matki Bożej „Życiodajne
Źródło”

Troparion, ton 4: Zaczerpnijmy z modlitwą, ludzie, uleczenie dla dusz
i ciał, rzeka bowiem dla wszystkich płynie, przeczysta Królowa
Bogurodzica toczy nam cudowną wodę i obmywa brud serc naszych,
oczyszcza strupy grzechów i oświeca dusze wiernych łaską Bożą.

Kontakion, ton 8: O, niewyczerpane źródło, Łaski Pełna, dajesz mi
tocząc wody Twojej łaski, zawsze płynące niewypowiedzianie,
albowiem Słowo zrodziłaś ponad ludzkie poczęcie, błagam Ciebie,
zroś mnie łaską, abym wołał do Ciebie: Raduj się, zbawcza wodo.

W Niedzielę świętego Apostoła Tomasza:

Troparion, ton 7: Pomimo opieczętowanego grobu Życie z grobu
zajaśniałeś, Chryste Boże, i przy drzwiach zamkniętych
stanąłeś przed uczniami, wszystkich zmartwychwstanie, przez nich
odnawiając w nas Ducha prawa, z wielkiego Twego miłosierdzia.

Kontakion, ton 8: Pełną ciekawości prawicą Tomasz zbadał Twój
życiodajny bok, Chryste Boże, gdy przy zamkniętych drzwiach
wszedłeś i z pozostałymi apostołami zawołał do Ciebie: Jesteś
moim Panem i Bogiem.

W niedzielę świętych niewiast niosących wonności i Józefa
Sprawiedliwego:

Troparion, ton 2: Dostojny Józef z drzewa zdjął przeczyste Twoje
ciało, całunem czystym owinął i wonnościami namaściwszy w nowym
złożył grobie.

Kontakion, ton 2: Radować się nakazałeś niewiastom niosącym
wonności, płacz Pramatki Ewy utuliłeś Twoim zmartwychwstaniem,
Chryste Boże, apostołom zaś Twoim nauczać nakazałeś: Zbawca
zmartwychwstał z grobu.

W Niedzielę IV po święcie Paschy:

Kontakion, ton 3: Duszę moją, Panie, przez wszelkie grzechy i czyny
nieprzyzwoite okropnie sparaliżowaną, podnieś Twoim Bożym
orędownictwem, jak dawno temu podniosłeś paralityka, abym wołał
do Ciebie, Zbawcy: Szczodry, chwała Twemu panowaniu, Chryste.

W środę połowy święta na jutrzni:

Troparion, ton 8: W połowie święta spragnioną moją duszę napój
wodami pobożności, jak do wszystkich zawołałeś, Zbawco: „Kto
pragnie, niech przyjdzie do mnie i pije”. Źródło życia naszego,
Chryste Boże, chwała Tobie.

Kontakion, ton 4: Gdy święto według Zakonu osiągnęło swoją
połowę, Stwórco wszystkich i Władco, mówiłeś do stojących,
Chryste Boże: „Przyjdźcie i zaczerpnijcie wodę
nieśmiertelności”, przeto przybiegamy do Ciebie i z wiarą
wołamy: Daj nam Twoje łaski, Ty bowiem jesteś Źródłem życia
naszego.

W Niedzielę V po święcie Paschy:

Kontakion, ton 8: Samarytanka z wiarą przyszła do studni, widzi
Ciebie, mądrości wodę, którą obficie napełnia się, dziedzicząc
na wieczność wyższe królestwo, jako zawsze sławiona.

W Niedzielę VI po święcie Paschy:

Kontakion, ton 4: Mając oślepione duchowe oczy, do Ciebie, Czysta,
przychodzę jak ślepy od urodzenia, w pokajaniu wołam do Ciebie: Ty
jesteś wielką Światłością dla będących w ciemności.

W święto Wniebowstąpienia Pana naszego Jezusa Chrystusa:

Troparion, ton 4: Wzniosłeś się w chwale, Chryste Boże nasz,
radość uczyniwszy uczniom obietnicą Świętego Ducha, ogłoszonym
im błogosławieństwem, albowiem Ty jesteś Synem Bożym, Zbawicielem
świata.

Kontakion, ton 6: Spełniwszy o nas Opatrzność i zjednoczywszy
ziemskie z niebieskim, wstąpiłeś w chwale Chryste Boże nasz, nie
rozłączając się w żadnym wypadku, lecz pozostając
nierozłącznym i wołając do miłujących Ciebie: Ja jestem z wami i
nikt was nie zwycięży!

W Niedzielę VII po święcie Paschy:

Troparion, ton 8: Wysławiony jesteś, Chryste Boże nasz, któryś
okazał na ziemi światła, ojców naszych, i przez nich wszystkich
kierujesz ku prawdziwej wierze, wielce łaskawy, chwała Tobie.

Kontakion ojcom, ton 8: Apostołów głoszenie i ojców dogmaty
zapieczętowaliście Kościołowi jedną wiarą, nosząc szatę
prawdy, utkaną z wysoka przez teologię, poprawiając i sławiąc
wielką tajemnicę pobożności.

W sobotę przed Świętą Pięćdziesiątnicą:

Troparion, ton 8: Głębią mądrości z miłości do człowieka
wszystko urządzasz i to, co pożyteczne dajesz, jedyny Stwórco, daj
odpoczynek, Panie, duszom Twych sług, albowiem w Tobie pokładali
nadzieję, Stworzycielu i Twórcy, i Bogu naszym.

Kontakion, ton 8: Ze świętymi daj odpoczynek, Chryste, duszom
zmarłych Twych sług, gdzie nie ma cierpień, smutku i westchnień,
lecz życie nie mające końca. Jedyna czysta i nieskalana Dziewico,
która bez grzechu Boga porodziłaś, błagaj o zbawienie ich dusz.

W Niedzielę Świętej Pięćdziesiątnicy:

Troparion, ton 8: Błogosławiony jesteś, Chryste Boże nasz,
któryś rybaków uczynił mędrcami, zesławszy im Ducha Świętego i
przez nich złowiwszy świat cały, Przyjacielu człowieka, chwała
Tobie.

Kontakion, ton 8: Kiedy zstąpiłeś mieszając języki, Najwyższy,
Ty rozdzieliłeś narody, kiedy zaś rozdawałeś ogniste języki,
wszystkich wezwałeś do jedności i zgodnie sławimy Najświętszego
Ducha.

W niedzielę wszystkich świętych:

Troparion, ton 4: W całym świecie krwią Twoich męczenników jak
purpurą i bisiorem upiększa się Twój Kościół, przeto woła do
Ciebie, Chryste Boże: Twemu ludowi ześlij Twoje łaski, daj pokój
Twemu dziedzictwu i naszym duszom wielkie miłosierdzie.

Kontakion, ton 8: Jako początki natury Ogrodnikowi stworzenia świat
przynosi Tobie, Panie, męczenników mających w sercach Boga, dla ich
modlitw zachowaj w głębokim pokoju Twój Kościół, Twoje
dziedzictwo, przez Bogurodzicę, wielce miłosierny.
