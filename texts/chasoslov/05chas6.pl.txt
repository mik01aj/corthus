SZÓSTA GODZINA.

Przyjdźcie, pokłońmy się Królowi naszemu Bogu. Przyjdźcie,
pokłońmy się i przypadnijmy do Chrystusa, Króla naszego i Boga.
Przyjdźcie, pokłońmy się i przypadnijmy do samego Chrystusa,
Króla i Boga naszego.

PSALM 53

Boże, w imię Twoje zbaw mnie i w mocy Twojej sądź mnie. Boże,
usłysz modlitwę moją, zważ na słowa ust moich. Albowiem obcy
powstali przeciwko mnie i silni czyhają na duszę moją, i nie mają
Boga przed sobą. Oto bowiem Bóg pomaga mi i Pan jest wspomożycielem
duszy mojej. Obróć zło na wrogów moich, prawdą Twoją wyniszcz
ich. Chętnie będę składał Tobie ofiary, będę wysławiał imię
Twoje, Panie, bo jest dobre, albowiem od wszelkiego bólu wybawiłeś
mnie i na wrogów moich spojrzy oko moje.

PSALM 54

Wysłuchaj, Boże, modlitwę moją, i nie gardź błaganiem moim.
Zważ na mnie i wysłuchaj mnie! Smutny jestem w goryczy mojej i
strwożony przez głos wroga i prześladowanie przez grzeszników,
albowiem sprowadzili na mnie nieprawość i w gniewie walczą ze mną.
Serce moje drży we mnie i spadł na mnie lęk śmiertelny. Przyszły
na mnie strach i drżenie, ciemności mnie ogarnęły. Rzekłem: Kto
mi da skrzydła jak gołębicy, abym odleciał i spoczął? Oto
uciekłem daleko i zamieszkałem na pustyni. Wyczekiwałem Boga
wybawiającego mnie od małoduszności i burzy. Panie, pogrąż ich,
podziel ich języki, bowiem widzę w mieście nieprawość i
narzekanie. Mury jego dniem i nocą otacza nieprawość, pośród
niego nieprawość i trud, i niesprawiedliwość, z ulic jego nie
znika lichwa i podstęp. Gdyby lżył mnie nieprzyjaciel, z
pewnością bym to zniósł, gdyby wróg wynosił się nade mną,
ukryłbym się przed nim. Ale to ty, człowiek mi bliski, przewodnik
mój i znajomy mój. Razem rozkoszowaliśmy się posiłkami, zgodnie
chodziliśmy do domu Bożego. Niech śmierć spadnie na nich i niech
żywcem zstąpią do otchłani, bo nieprawości są w ich
mieszkaniach, pośród nich. Ja wołałem do Boga i Pan wysłuchał
mnie. Wieczorem, rano i w południe będę opowiadał i będę
rozgłaszał, a On wysłucha głosu mego. Wybawi w pokoju duszę moją
od tych, co na mnie nastają, bo liczni byli ze mną. Wysłucha Bóg i
upokorzy ich Ten, który jest przed wiekami, bo u nich nie ma odmiany
i nie ulękli się Boga. Wyciągnął rękę swą ku odpłacie, bo
splugawili Przymierze Jego. Gniew oblicza Jego rozdzielił ich, lecz
przybliżyły się serca ich, słowa ich były łagodniejsze od oliwy,
lecz są one strzałami. Złóż troskę twą na Pana, a On cię
nakarmi, nigdy nie pozwoli zachwiać się sprawiedliwemu. Ty, Boże,
sprowadzisz ich do studni zniszczenia, mężowie krwi i podstępu nie
dożyją połowy dni swoich. Ja zaś, Panie, zaufałem Tobie!

PSALM 90

Kto mieszka pod opieką Najwyższego, w cieniu Boga niebieskiego
przebywać będzie. Rzecze Panu: Wspomożycielem moim jesteś i
ucieczką moją, Bogiem moim, i mam w Nim nadzieję. Albowiem On
wybawi cię z sieci myśliwego i od zgubnego słowa. Piórami swymi
okryje cię i pod skrzydłami Jego będziesz bezpieczny, jak puklerz
osłoni cię prawda Jego. Nie ulękniesz się strachu nocnego,
strzały lecącej za dnia, ani rzeczy przechodzącej w mroku, napaści
i biesa południa. Padnie u boku twego tysiąc i dziesięć tysięcy
po prawicy twojej, ale do ciebie nie przybliży się. Zobaczysz oczyma
twoimi i ujrzysz pomstę nad grzesznikami. Albowiem Ty, Panie, jesteś
nadzieją moją, jako obrońcę wziąłem sobie Najwyższego. Zło nie
przystąpi do ciebie i boleść nie przybliży się do ciała twego.
Albowiem Aniołom swoim przykazał o tobie, aby cię strzegli na
wszystkich drogach twoich. Na ręce wezmą ciebie, abyś nigdy nie
potknął nogi swojej o kamień. Na żmiję i bazyliszka nastąpisz,
będziesz deptał lwa i węża. Albowiem we mnie ma nadzieję, więc
wybawię go i osłonię go, albowiem poznał imię moje. Będzie
wzywał do mnie i usłyszę go, z nim jestem w utrapieniu, wyzwolę go
i wysławię go. Nasycę go długimi dniami i objawię mu zbawienie
moje.

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Alleluja. Alleluja. Alleluja, chwała Tobie, Boże (trzy razy). Panie,
zmiłuj się (trzy razy).

Jeśli śpiewamy Bóg i Pan, to mówimy: Chwała. Troparion dnia.

Jeśli zaś śpiewamy Alleluja, to mówimy troparion, ton 2:

Ty, który szóstego dnia i o szóstej godzinie do krzyża
przygwoździłeś śmiały grzech Adama w raju i spis naszych
grzechów podarłeś, Chryste Boże, zbaw nas.

Stichos 1: Boże, zważ na moją modlitwę i nie odrzucaj mego
błagania.

Stichos 2: Wezwałem do Boga i Pan mnie usłyszał.

Chwała, i teraz. Teotokion: Skoro nie mamy odwagi z powodu wielości
grzechów naszych, Ty módl się do zrodzonego z Ciebie, Bogurodzico
Dziewico, wiele bowiem może matczyna prośba u łaskawości Władcy.
Nie odrzucaj modlitw grzeszników, Najczystsza, albowiem miłosiernym
jest i mogącym zbawić Ten, który zechciał za nas cierpieć.

Niech szybko uprzedzą nas łaski Twoje, Panie, albowiem wyniszczeni
jesteśmy bardzo. Pomóż nam, Boże, Zbawco nasz, ze względu na
chwałę imienia Twego. Panie, wybaw nas i oczyść grzechy nasze dla
imienia Twego.

Trisagion. Najświętsza Trójco. Ojcze nasz. Kapłan: Albowiem Twoje
jest królestwo.

Kontakion święta lub świętego.

Jeśli jest post, to mówimy te tropariony, ton 2:

Zbawienie uczyniłeś pośrodku ziemi, Chryste Boże, rozciągnąwszy
na krzyżu Twoje przeczyste ręce i gromadząc wszystkie narody,
wołające: Panie, chwała Tobie.

Chwała. Przeczystej Twojej ikonie, o Dobry, oddajemy pokłon,
prosząc Cię, Chryste o darowanie przewinień naszych. Ty bowiem
dobrowolnie zechciałeś wstąpić ciałem na krzyż, aby tych,
których stworzyłeś, wybawić z niewoli wroga. Przeto dziękczynnie
wołamy do Ciebie: Radością wszystko napełniłeś, Zbawicielu nasz,
który przyszedłeś zbawić świat.

W poniedziałek, wtorek i czwartek mówimy:

I teraz. Teotokion: Ty, która jesteś źródłem miłosierdzia,
Bogurodzico, uczyń nas godnymi zmiłowania. Wejrzyj na lud, który
zgrzeszył, okaż jak zawsze moc Twoją. W Tobie bowiem nadzieję
pokładając, wołamy do Ciebie: „Raduj się!”, tak jak niegdyś
Gabriel, wódz zastępów bezcielesnych.

W środę i piątek mów:

I teraz. Stauroteotokion, ton 2: Błogosławiona jesteś, Bogurodzico
Dziewico, śpiewamy Tobie, bowiem krzyża Twego Syna zniszczona
została otchłań, śmierć uśmiercona, umarli powstaliśmy i
otrzymaliśmy życie, przyjęliśmy raj dawnych rozkoszy, przeto
dziękczynnie wysławiamy Chrystusa Boga naszego jako mającego
władzę i jedynego wielce miłosiernego.

Panie, zmiłuj się (czterdzieści razy).

Chryste Boże, który w każdym czasie i w każdej godzinie, na niebie
i na ziemi jesteś sławiony i wywyższany, wielce cierpliwy, wielce
miłosierny i łaskawy, który kochasz sprawiedliwych i miłujesz
grzeszników, który wszystko wzywasz do zbawienia ze względu na
obiecane przyszłe dobra, sam, Panie, przyjmij nasze modlitwy w tej
godzinie zanoszone do Ciebie i skieruj nasze życie na drogę Twych
przykazań, uświęć nasze dusze, oczyść ciała, kieruj myślami i
oczyść zamysły. Wybaw nas ze wszelkiego utrapienia, zła i chorób,
otocz nas świętymi Twymi aniołami, abyśmy pod ich strażą i
opieką osiągnęli jedność wiary i poznanie niedostępnej Twojej
chwały, albowiem błogosławiony jesteś na wieki wieków. Amen.

Panie, zmiłuj się (trzy razy). Chwała, i teraz. Czcigodniejszą od
Cherubinów. W imię Pańskie pobłogosław, ojcze!

Kapłan: Panie Jezu Chryste, Boże nasz, dla modlitw świętych ojców
naszych zmiłuj się nad nami.

Jeśli jest post, to pokłony z modlitwą św. Efrema, jak to już
powiedziano (s. ).

Także Modlitwa św. Bazylego Wielkiego

Boże i Panie mocy, i wszystkich stworzeń Stwórco, który ze swego
bezprzykładnego miłosierdzia posłałeś na zbawienie naszego
rodzaju Jednorodzonego Twego Syna, Pana naszego Jezusa Chrystusa, i
poprzez czcigodny Jego krzyż zniszczyłeś rękopis z zapisem naszych
grzechów, i zwyciężyłeś tym władze i panowania ciemności, sam
Władco, Przyjacielu człowieka, przyjmij i od nas grzesznych te
dziękczynne i błagalne modlitwy, i wybaw nas od wszelkich zgubnych i
mrocznych grzechów oraz szukających naszej zguby widzialnych i
niewidzialnych wrogów. Daj naszym ciałom bojaźń przed Tobą i nie
skieruj naszych serc ku słowom lub myślom złym, ale zwiąż nasze
dusze Twoją miłością. Daj, abyśmy na Ciebie zawsze patrzyli i
przez Ciebie kierowani światłością, widząc Twoją niewidzialną i
niedostępną światłość, nieustannie zanosili Tobie wyznanie i
dziękczynienie, Przedwiecznemu Ojcu, z Jednorodzonym Twoim Synem, i z
Najświętszym, i Dobrym, i Życiodajnym Twoim Duchem, teraz i zawsze,
i na wieki wieków. Amen.

Jeśli śpiewano Bóg i Pan, to typika mówimy tutaj, a jeśli
śpiewano Alleluja, to mówimy je po dziewiątej godzinie, a
dziewiąta godzina tak się zaczyna po szóstej:

Trisagion. Najświętsza Trójco. Ojcze nasz. Panie, zmiłuj się
(dwanaście razy). Chwała, i teraz. Przyjdźcie, pokłońmy się
(trzy razy). Psalmy i ciąg dalszy.

PORZĄDEK TYPIKA.

Początek typika mów tak:

Błogosław duszo moja, Pana, błogosławiony jesteś, Panie.

PSALM 102

Błogosław, duszo moja, Pana, i całe wnętrze moje, imię święte
Jego. Błogosław, duszo moja, Pana, i nie zapominaj wszystkich
dobrodziejstw Jego. On oczyszcza wszystkie nieprawości twoje, leczy
wszystkie choroby twoje. On wybawia z zagłady życie twoje, koronuje
ciebie łaską i zmiłowaniem, nasyca dobrami pragnienie twoje, odnowi
się jak orła młodość twoja. Pan czyni miłosierdzie i sąd
wszystkim uciśnionym. Pokazał drogi swoje Mojżeszowi, synom Izraela
zamiary swoje. Szczodry i miłosierny jest Pan, wielce cierpliwy i
wielce łaskawy. Nie jest zagniewany na zawsze, nie chowa urazę na
wieki. Nie wedle nieprawości naszych świadczy nam, ani wedle
grzechów naszych nie odpłaca nam. Albowiem jak niebiosa wysoko nad
ziemią, tak umocnił Pan miłosierdzie swoje nad tymi, którzy się
Go boją. Jak daleko wschód od zachodu, tak oddalił od nas
nieprawości nasze. Jak lituje się ojciec nad synami, tak lituje się
Pan nad tymi, którzy się Go lękają. Albowiem On zna stworzenie
swoje, pamięta, że jesteśmy prochem. Dni człowieka jak trawa, jak
kwiat polny okwita. Albowiem wiatr przejdzie po nim i nie będzie go,
i nie pozna już miejsca swego. Ale miłosierdzie Pańskie od wieków
i na wieki nad tymi, którzy się Go lękają. I sprawiedliwość Jego
nad synami synów, nad tymi, którzy chronią przymierze Jego i
pamiętają o przykazaniach Jego, aby je pełnić. Pan na niebiosach
przygotował tron swój i królestwo Jego wszystkim włada.
Błogosławcie Pana, wszyscy aniołowie Jego, możni potęgą,
pełniący rozkazy Jego, słuchający głosu słów Jego.
Błogosławcie Pana wszystkie moce Jego, słudzy Jego, czyniący wolę
Jego. Błogosławcie Pana, wszystkie dzieła Jego, na każdym miejscu
panowania Jego. Błogosław, duszo moja, Pana.

Chwała, pierwszy chór wyższym głosem. I teraz, drugi chór.

Znowu pierwszy chór:

Błogosław, duszo moja, Pana, i całe moje wnętrze imię święte
Jego! Błogosławiony jesteś, Panie.

Chwała Ojcu i Synowi, i Świętemu Duchowi.

PSALM 145

Chwal, duszo moja, Pana, będę chwalić Pana w życiu moim, śpiewam
Bogu mojemu, póki jestem. Nie pokładajcie ufności w książętach
ani w synach ludzkich, w których nie ma zbawienia. Gdy tchnienie go
opuści, wraca do ziemi swojej, wówczas przepadają wszystkie zamiary
jego. Błogosławiony, komu pomocą jest Bóg Jakuba, kto ma nadzieję
w Panu, Bogu swoim, który stworzył niebo i ziemię, morze i
wszystko, co w nich istnieje. On strzeże prawdy na wieki, wymierza
sprawiedliwość uciśnionym i daje chleb głodnym. Pan uwalnia
jeńców, Pan ślepców czyni mędrcami, Pan podnosi poniżonych, Pan
miłuje sprawiedliwych. Pan strzeże przybyszów, przygarnie sierotę
i wdowę, a droga grzesznych zginie. Pan zakrólował na wieki, Bóg
twój, Syjonie z pokolenia na pokolenie.

I teraz, i zawsze, i na wieki wieków. Amen.

Jednorodzony Synu i Słowo Boże, Ty jesteś nieśmiertelny,
raczyłeś jednak dla naszego zbawienia wcielić się w świętą
Bogurodzicę i zawsze Dziewicę Marię, bez zmiany stałeś się
człowiekiem, ukrzyżowany zostałeś, Chryste Boże, śmiercią
zdeptałeś śmierć, Tyś Jeden z Trójcy Świętej, wysławiany z
Ojcem i Świętym Duchem, zbaw nas.

Należy wiedzieć, że w Wielkim Poście nie mówimy psalmów, ale po
dziewiątej godzinie i po modlitwie: Władco Panie Jezu Chryste, Boże
nasz, wyznaczony chór zaczyna śpiewać według tonu 8:

Błogosławieństwa (Mt 5, 3-12):

W królestwie Twoim wspomnij nas, Panie, gdy przyjdziesz w królestwie
Twoim.

Błogosławieni ubodzy duchem, albowiem ich jest królestwo
niebieskie.

Błogosławieni płaczący, albowiem oni będą pocieszeni.

Błogosławieni cisi, albowiem oni posiądą ziemię.

Błogosławieni, którzy łakną i pragną sprawiedliwości, albowiem
oni będą nasyceni.

Błogosławieni miłosierni, albowiem oni miłosierdzia dostąpią.

Błogosławieni czystego serca, albowiem oni Boga ujrzą.

Błogosławieni czyniący pokój, albowiem oni synami Bożymi będą
nazwani.

Błogosławieni prześladowani dla sprawiedliwości, albowiem ich jest
królestwo niebieskie.

Błogosławieni jesteście, gdy złorzeczą wam i prześladują was, i
mówią wiele złego kłamliwie przeciwko wam, ze względu na moje
imię.

Radujcie się i weselcie, albowiem zapłata wasza obfita jest w
niebiosach.

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Jeśli jest Wielki Post, to schodzą się dwa chóry i donośnie
śpiewają z rozrzewnieniem:

Wspomnij nas, Panie, gdy przyjdziesz w królestwie Twoim.

Wspomnij nas, Władco, gdy przyjdziesz w królestwie Twoim.

Wspomnij nas, Święty, gdy przyjdziesz w królestwie Twoim.

(I pokłon na każde wezwanie).

Jeśli zaś nie ma Wielkiego Postu, to szybko śpiewamy:

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Następnie lektor mówi:

Chór niebieski śpiewa Tobie i mówi: Święty, Święty, Święty
Pan Sabaot, pełne jest niebo i ziemia chwały Twojej.

Stichos: Przystąpcie do Niego i oświećcie się, a oblicza wasze nie
będą zawstydzone.

Chór niebieski śpiewa Tobie i mówi: Święty, Święty, Święty
Pan Sabaot, pełne jest niebo i ziemia chwały Twojej.

Chwała. Chór świętych aniołów i archaniołów ze świętymi
mocami niebieskimi śpiewa Tobie i mówi: Święty, Święty, Święty
Pan Sabaot, pełne jest niebo i ziemia chwały Twojej.

I teraz. Wierzę w jednego Boga (s. ).

Daruj, przebacz i odpuść, Boże, grzechy nasze dobrowolne i
mimowolne, popełnione słowem i czynem, świadome i nieświadome,
popełnione za dnia i w nocy, myślą i zamysłem, wszystkie nam
przebacz jako dobry i Przyjaciel człowieka.

Ojcze nasz.

Jeśli jest święto Pańskie, to mówimy jego kontakion.

Jeśli zaś wypadnie także wspomnienie świętego, to najpierw
mówimy kontakion świętego. Chwała, i teraz. Kontakion święta.

Jeśli śpiewano Alleluja lub nie ma święta Pańskiego, ani
wspomnienia świętego, to najpierw mów kontakion Przemienienia,
potem dnia tygodnia i świątyni.

Jeśli jest to świątynia Pańska, to najpierw mów kontakion
świątyni, także dnia i świętego.

Chwała. Ze świętymi daj odpoczynek, Chryste, duszy zmarłego Twego
sługi, gdzie nie ma cierpień, smutku i westchnień, lecz życie nie
mające końca.

I teraz. Orędownictwo chrześcijan, lub świątyni Bogurodzicy.

W sobotę: Jako początki natury Stwórcy stworzeń, świat przynosi
Tobie, Panie, mających Boga w sercu męczenników, dla ich modlitw w
głębokim pokoju zachowaj, wielce Miłosierny, Kościół Twój i
społeczność Twoją.

Kontakion Przemienienia:

Na górze Przemieniłeś się, na ile mogli pojąć uczniowie chwałę
Twoją i chwałę Twoją, Chryste Boże, oglądali, by gdy mieli
ujrzeć Cię krzyżowanym, mękę mogli pojąć dobrowolną i całemu
światu głosić potem, że Ty jesteś prawdziwym Chrystusem,
Światłością Ojca.

Kontakiony dni tygodnia:

W poniedziałek kontakion bezcielesnym, ton 2:

Arcystratedzy Boży, służący chwale Bożej, przełożeni aniołów
i przewodnicy ludzi, proście o rzeczy pożyteczne dla nas i o wielkie
miłosierdzie, jako arcystratedzy bezcielesnych.

We wtorek kontakion Poprzednikowi, ton 2:

Proroku Boży i Poprzedniku łaski Twoją głowę jako świętą
różę znaleźliśmy w ziemi i zawsze otrzymujemy uzdrowienia, bowiem
znowu, jak poprzednio w świecie, głosisz pokutę.

W środę i piątek kontakion krzyżowi, ton 4:

Podniesiony dobrowolnie na krzyżu Chryste Boże, daj swoje
miłosierdzie swemu nabytemu nowemu dziedzictwu, daj ludowi swemu moc
zwycięstwa nad wrogami, gdyż ma on moc Twego oręża pokoju,
niezwyciężony znak zwycięstwa.

W czwartek kontakion świętym apostołom, ton 2:

Zdecydowani głosiciele Boga, szczyt Twoich uczniów, Panie,
przyjąłeś do Twoich rozkoszy i spoczynku, bowiem ich cierpienia i
śmierć przyjąłeś bardziej niż wszelkie ofiary, jedyny znający
serca.

W tenże dzień kontakion świętemu Mikołajowi, to 3:

W Mirze okazałeś się święty hierarchą Chrystusa, bowiem
wypełniłeś Ewangelię, duszę Twoją oddałeś za Twój lud i
niewinnych wybawiłeś od śmierci, przeto uświęciłeś się jako
wielki wtajemniczony w Bożą łaskę.

Także każdego dnia:

Chwała. Ze świętymi daj odpoczynek, Chryste, duszy zmarłego Twego
sługi, gdzie nie ma cierpień, smutku i westchnień, lecz życie nie
mające końca.

W każdy dzień poza sobotą:

I teraz. Orędowniczko chrześcijan niezawodna, Pośredniczko u
Stwórcy wytrwała, nie gardź głosem błagania grzesznych, lecz
pospiesz, jako Dobra, zawczasu nam na pomoc, ufnie wzywającym Ciebie.
Pospiesz na nasze błagania i przybądź na wezwanie, orędując
zawsze, Bogurodzico, za czczącymi Ciebie.

W sobotę kontakion męczennikom, ton 8:

I teraz. Jako początki natury Stwórcy stworzeń, świat przynosi
Tobie, Panie, mających Boga w sercu męczenników, dla ich modlitw w
głębokim pokoju zachowaj, wielce Miłosierny, Kościół Twój i
społeczność Twoją.

Jeśli jest Wielki Post:

Panie, zmiłuj się (czterdzieści razy). Chwała, i teraz.
Czcigodniejszą od cherubinów. W imię Pańskie pobłogosław, ojcze.
Kapłan: Boże, ulituj się nad nami i pobłogosław nas, rozjaśnij
oblicze swoje nad nami i zmiłuj się nad nami. Także szesnaście
pokłonów z modlitwą świętego Efrema.

Po powstaniu przełożony zaczyna nieszpory: Przyjdźcie, pokłońmy
się (trzy razy). I psalm wstępny: Błogosław, duszo moja, Pana.

Jeśli zaś nie ma Wielkiego Postu,

to po kontakionach: Panie, zmiłuj się (dwanaście razy). Także
modlitwa:

Najświętsza Trójco, jednoistotna Władzo, niepodzielne Królestwo,
Sprawczyni wszystkich łask, zatroszcz się o mnie grzesznego,
umocnij, poucz moje serce i zabierz ode mnie wszelką mą
nieczystość, oświeć moją myśl, abym nieustannie sławił,
śpiewał, kłaniał się i mówił: Jeden Święty, jeden Pan, Jezus
Chrystus, ku chwale Boga Ojca. Amen.

Jeśli jest Liturgia, to mówimy: Amen. Następnie:

Niech się napełnią usta nasze wielbieniem Ciebie, Panie, abyśmy
śpiewali chwałę Twoją. Pozwoliłeś nam bowiem uczestniczyć w
Twoich świętych, Bożych, nieśmiertelnych i życiodajnych
Tajemnicach. Zachowaj nas w Twojej świętości, abyśmy w ciągu
całego dnia uczyli się Twojej sprawiedliwości. Alleluja. Alleluja.
Alleluja.

Niech imię Pańskie będzie błogosławione, teraz i na wieki (trzy
razy).

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

PSALM 33

Będę błogosławił Pana w każdym czasie, chwała Jego zawsze
będzie na ustach moich. Dusza moja będzie się chlubiła w Panu,
niech usłyszą pokorni i niech się rozweselą. Uwielbiajcie ze mną
Pana, imię Jego wspólnie wywyższymy. Szukałem Pana i usłyszał
mnie, i uwolnił mnie z wszystkich utrapień moich. Przystąpcie do
Niego i zostaniecie oświeceni, a oblicza wasze nie zaznają wstydu.
Oto ubogi zawołał i Pan go usłyszał, i wybawił ze wszystkich
utrapień jego. Anioł Pański zakłada obóz warowny wokół
lękających się Jego i wybawia ich. Skosztujcie i zobaczcie, jak
dobry jest Pan, błogosławiony mąż, który w Nim ma nadzieję.
Bójcie się Pana, wszyscy święci Jego, gdyż bogobojni nie
doświadczą biedy. Bogaci zubożeli i zaznali głodu, a szukającym
Pana nie zabraknie żadnego dobra. Przyjdźcie, dzieci, słuchajcie
mnie, nauczę was bojaźni Pańskiej. Kim jest człowiek, co miłuje
życie i lubi widzieć dobre dni? Powstrzymaj język swój od złego,
a wargi twoje niech nie mówią podstępu. Odstąp od zła i czyń
dobro, szukaj pokoju i idź za nim. Oczy Pana zwrócone są na
sprawiedliwych, a uszy Jego na wołanie ich. Oblicze Pana zwraca się
przeciw źle czyniącym, by pamięć o nich zgładzić z ziemi.
Wołali sprawiedliwi i Pan wysłuchał ich, ze wszystkich ich
utrapień wybawił ich. Pan jest blisko skruszonych w sercu i wybawia
pokornych duchem. Liczne są utrapienia sprawiedliwych, lecz ze
wszystkich wybawi ich Pan. Strzeże Pan wszystkich kości ich, ani
jedna z nich nie ulegnie złamaniu. Zła jest śmierć grzeszników,
pobłądzą ci, co nienawidzili sprawiedliwego. Pan wybawi dusze sług
swoich, nie zbłądzą ci, którzy ufają Jemu.

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Także rozesłanie.
