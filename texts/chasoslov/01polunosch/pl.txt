HOROLOGION,

Z BOGIEM ŚWIĘTYM,

ZAWIERAJĄCY NABOŻEŃSTWA WEDŁUG PORZĄDKU

ŚWIĘTYCH I CZCIGODNYCH MONASTERÓW JEROZOLIMSKICH

____________________

Po obudzeniu się i powstaniu, mów:

Panie Jezu Chryste, Boże nasz, dla modlitw świętych ojców naszych
zmiłuj się nad nami. Amen.

Także trisagion:

Święty Boże, Święty Mocny, Święty Nieśmiertelny, zmiłuj się
nad nami (trzy razy i trzy pokłony).

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Najświętsza Trójco, zmiłuj się nad nami, Panie, oczyść grzechy
nasze, Władco, przebacz nieprawości nasze, Święty, nawiedź nas, i
ulecz niemoce nasze, dla imienia Twego.

Panie, zmiłuj się (trzy razy).

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Ojcze nasz, któryś jest w niebiosach, święć się imię Twoje,
przyjdź królestwo Twoje, bądź wola Twoja, jako w niebie tak i na
ziemi, chleba naszego powszedniego daj nam dzisiaj, i odpuść nam
nasze winy, jako i my odpuszczamy naszym winowajcom, i nie wwódź nas
w pokuszenie, ale nas zbaw ode złego.

Powstawszy ze snu upadamy przed Tobą, Dobry Boże, i anielską
pieśń śpiewamy Tobie, Mocny: Święty, Święty, Święty jesteś
Boże, przez Bogurodzicę zmiłuj się nad nami.

Chwała Ojcu i Synowi, i Świętemu Duchowi.

Z łoża i snu podźwignąłeś mnie, Panie, oświeć mój umysł i
serce, i otwórz moje usta, abym Ciebie wysławiał, Trójco Święta:
Święty, Święty, Święty jesteś Boże, przez Bogurodzicę zmiłuj
się nad nami.

I teraz, i zawsze, i na wieki wieków. Amen.

Niespodziewanie przyjdzie Sędzia i wyjawione będą uczynki każdego,
przeto z bojaźnią wołamy w nocy: Święty, Święty, Święty
jesteś Boże, przez Bogurodzicę zmiłuj się nad nami.

Panie, zmiłuj się (dwanaście razy).

Odmawiamy też tę modlitwę:

Powstawszy ze snu dzięki składam Tobie, Najświętsza Trójco, że z
wielkiej swej dobroci i cierpliwości nie zagniewałaś się na mnie,
leniwego i grzesznego, i nie zgubiłaś mnie z nieprawościami moimi,
ale jak zawsze byłaś miłosierna i podźwignęłaś mnie, leżącego
w beznadziei, abym poranną modlitwą wysławiał Twoją moc. Oświeć
teraz oczy mego umysłu, otwórz moje usta, abym nauczył się Twoich
słów i zrozumiał Twoje przykazania, czynił wolę Twoją i
wysławiał Ciebie w wyznaniu serdecznym, i w pieśniach wywyższał
najświętsze imię Twoje, Ojca i Syna, i Świętego Ducha, teraz i
zawsze, i na wieki wieków. Amen.

Inna modlitwa:

Chwała Tobie, Królu, Boże wszechwładny, który Twoją Bożą i
przyjazną dla człowieka Opatrznością pozwolił mi, grzesznemu i
niegodnemu, powstać ze snu i móc wejść do świętego Twego domu.
Przyjmij, Boże, głos mojej modlitwy, jak Twoich świętych i
duchowych mocy, i pozwól czystym sercem i pokornym duchem przynosić
Tobie chwałę przez moje skalane usta, abym i ja stał się
wspólnikiem mądrych dziewic, z jaśniejącą świecą mojej duszy, i
sławił Ciebie, w Ojcu i Duchu sławionego Boga Słowo. Amen.

NABOŻEŃSTWO O PÓŁNOCY, CODZIENNE.

Kapłan mówi: Błogosławiony Bóg nasz, w każdym czasie, teraz i
zawsze, i na wieki wieków.

I my mówimy: Amen. Chwała Tobie, Boże nasz, chwała Tobie.

Królu Niebieski, Pocieszycielu, Duchu Prawdy, który wszędzie
jesteś i wszystko napełniasz, Skarbnico Dóbr i Dawco życia,
przyjdź i zamieszkaj w nas, i oczyść nas z wszelkiej zmazy i zbaw,
o Dobry, dusze nasze.

Także: Trisagion (trzy pokłony). Najświętsza Trójco. Ojcze nasz.

Kapłan: Albowiem Twoje jest królestwo i moc, i chwała, Ojca i Syna,
i Świętego Ducha, teraz i zawsze, i na wieki wieków.

I my: Amen. Także: Panie, zmiłuj się (dwanaście razy).

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Przyjdźcie, pokłońmy się Królowi naszemu Bogu. Przyjdźcie,
pokłońmy się i przypadnijmy do Chrystusa, Króla naszego i Boga.
Przyjdźcie, pokłońmy się i przypadnijmy do samego Chrystusa,
Króla i Boga naszego (trzy pokłony).

PSALM 50

Zmiłuj się nade mną, Boże, w wielkim miłosierdziu Twoim, w
ogromie litości Twojej oczyść nieprawość moją. Obmyj mnie
zupełnie z nieprawości mojej i z grzechu mego oczyść mnie.
Albowiem znam nieprawość moją i grzech mój zawsze jest przede
mną. Tylko przeciw Tobie jednemu zgrzeszyłem i zło uczyniłem przed
Tobą, niech usprawiedliwię się w słowach Twoich, i zwyciężę,
gdy będziesz mnie sądził. Oto bowiem poczęty jestem w
nieprawościach i w grzechu zrodziła mnie matka moja. Oto Ty kochasz
prawdę, nieznaną i ukrytą mądrość Twoją objawiłeś mi. Pokrop
mnie hyzopem i będę oczyszczony, obmyj mnie i nad śnieg wybieleję.
Daj mi usłyszeć radość i wesele, a rozradują się kości
upokorzone. Odwróć oblicze Twoje od grzechów moich i wszystkie
nieprawości moje oczyść. Serce czyste stwórz we mnie, Boże, i
ducha prawego odnów w mym wnętrzu. Nie odrzucaj mnie od oblicza
Twego i Ducha Twego Świętego nie odbieraj mi. Przywróć mi radość
ze zbawienia Twego i duchem władczym umocnij mnie. Nauczę nieprawych
dróg Twoich i niegodziwi nawrócą się do Ciebie. Wybaw mnie od
krwi, Boże, Boże zbawienia mego, rozraduje się język mój w
sprawiedliwości Twojej. Panie, wargi moje otwórz i usta moje będą
głosić chwałę Twoją. Albowiem jeśli zapragnąłbyś ofiary,
dałbym ją Tobie, ale Ty nie chcesz całopalenia. Ofiarą Bogu jest
duch skruszony, serca skruszonego i pokornego Bóg nie odrzuci.
Obdarz, Panie, łaskawością Twoją Syjon i niech zostaną odbudowane
mury jerozolimskie. Wtedy zechcesz przyjąć ofiarę sprawiedliwości,
dary i całopalenia, wtedy złożą na ołtarzu Twoim cielce.

Także katyzma 17. Po jej skończeniu: Chwała, i teraz. Następnie:

Wierzę w jednego Boga, Ojca wszechmogącego, Stworzyciela nieba i
ziemi, wszystkich rzeczy widzialnych i niewidzialnych, i w jednego
Pana Jezusa Chrystusa, Syna Bożego Jednorodzonego, który z Ojca jest
zrodzony przed wszystkimi wiekami. Światłość ze Światłości,
Bóg prawdziwy z Boga prawdziwego, zrodzony, a nie stworzony,
współistotny Ojcu, przez Którego wszystko się stało. Który dla
nas, ludzi, i dla naszego zbawienia zstąpił z nieba i wcielił się
z Ducha Świętego, i Marii Dziewicy, i stał się człowiekiem.
Ukrzyżowany zaś za nas pod Poncjuszem Piłatem, umęczony i
pogrzebany. I zmartwychwstał w trzeci dzień według Pisma. Który
wstąpił na niebiosa, siedzi po prawicy Ojca. I znowu przychodzącego
w chwale sądzić żywych i umarłych, którego królestwa nie będzie
końca.

Drugiego Soboru:

I w Ducha Świętego, Pana, Ożywiciela, który z Ojca jest
wyłoniony, któremu wspólnie z Ojcem i Synem oddawany jest pokłon i
chwała, który mówił przez proroków. W jeden, święty, powszechny
i apostolski Kościół. Wyznaję jeden chrzest na odpuszczenie
grzechów. Oczekuję zmartwychwstania umarłych, i życia przyszłego
wieku. Amen.

Trisagion (trzy pokłony). Najświętsza Trójco. Ojcze nasz.
Następnie kapłan ekfonesis: Albowiem Twoje jest królestwo.

Także tropariony, ton 8:

Oto Oblubieniec nadchodzi o północy i błogosławiony sługa,
którego zastanie czuwającym, niegodny jest zaś ten, którego
zastanie leniącym się. Zważ, przeto, duszo moja, nie daj ogarnąć
się przez sen, abyś nie została oddana śmierci i królestwa
pozbawiona, lecz odrzuć sen i wołaj: Święty, Święty, Święty
jesteś, Boże, dla Bogurodzicy zmiłuj się nad nami.

Chwała Ojcu i Synowi, i Świętemu Duchowi.

Myśląc o owym strasznym dniu, duszo moja, czuwaj, zapal twoją
lampę, oświecając olejem, nie wiesz bowiem, kiedy dojdzie do Ciebie
głos mówiący: Oto Oblubieniec! Czuwaj przeto, duszo moja, abyś nie
zasnęła i pozostała na zewnątrz, pukając w drzwi, jak pięć
dziewic, lecz odważnie czekaj, abyś spotkała Chrystusem olejem
namaszczenia i da tobie pałac swojej Bożej chwały.

I teraz, i zawsze, i na wieki wieków. Amen.

Ciebie, Bogurodzico, mając jako niezdobyty mur zbawienia, modlimy
się: Zniszcz zamiary wrogów, smutek Twego ludu przemień w radość,
chroń Twój gród, wspomagaj lud i módl się o pokój dla świata,
albowiem Ty jesteś, Bogurodzico, naszą nadzieją.

Także: Panie, zmiłuj się (czterdzieści razy).

I tę modlitwę:

Chryste Boże, który w każdym czasie i w każdej godzinie, na niebie
i na ziemi jesteś sławiony i wywyższany, wielce cierpliwy, wielce
miłosierny i łaskawy, który kochasz sprawiedliwych i miłujesz
grzeszników, który wszystko wzywasz do zbawienia ze względu na
obiecane przyszłe dobra, sam, Panie, przyjmij nasze modlitwy w tej
godzinie zanoszone do Ciebie i skieruj nasze życie na drogę Twych
przykazań, uświęć nasze dusze, oczyść ciała, kieruj myślami i
oczyść zamysły. Wybaw nas ze wszelkiego utrapienia, zła i chorób,
otocz nas świętymi Twymi aniołami, abyśmy pod ich strażą i
opieką osiągnęli jedność wiary i poznanie niedostępnej Twojej
chwały, albowiem błogosławiony jesteś na wieki wieków. Amen.

Panie, zmiłuj się (trzy razy). Chwała, i teraz.

Czcigodniejszą od Cherubinów i bez porównania chwalebniejszą od
Serafinów, któraś bez zmiany Boga Słowo zrodziła, Ciebie,
prawdziwą Bogurodzicę, wysławiamy.

W imię Pańskie pobłogosław, ojcze.

Kapłan: Boże, ulituj się nad nami i pobłogosław nas, rozjaśnij
oblicze swoje nad nami i zmiłuj się nad nami.

Jeśli jest Alleluja,

czynimy trzy wielkie pokłony, odmawiając modlitwę św. Efrema,
dzieląc ją na trzy części:

Panie i Władco życia mego, nie daj mi ducha próżności,
zniechęcenia, pożądania władzy i próżnych słów.

Daruj zaś słudze Twemu ducha czystości, mądrej pokory,
cierpliwości i miłości.

O Panie, Królu, pozwól mi widzieć moje grzechy i nie osądzać
brata mego, albowiem błogosławiony jesteś na wieki wieków. Amen.

Także dwanaście małych pokłonów, mówiąc przy każdym: Boże,
oczyść mnie grzesznego. I znowu całą modlitwę: Panie i Władco
życia mego, i jeden wielki pokłon.

Także tę modlitwę:

Władco Boże, Ojcze Wszechmocny, Panie Synu Jednorodzony, Jezu
Chryste i Święty Duchu, Jedyne Bóstwo, Jedyna mocy, zmiłuj się
nade mną grzesznym i jakimi tylko znasz sposobami zbaw mnie
niegodnego sługę Twego, albowiem błogosławiony jesteś na wieki
wieków. Amen.

Jeśli nie ma Alleluja,

to opuszcza się modlitwę: Panie i Władco życia mego, wraz z
pokłonami i mówimy tylko: Władco Boże, Ojcze Wszechmocny.

Także te modlitwy:

(Należy wiedzieć, że modlitwy te odmawiamy od 22 września do
Niedzieli Palmowej).

Modlitwa św. Bazylego Wielkiego:

Panie Wszechmogący, Boże mocy i wszelkiego ciała, który żyjesz na
wysokościach i spoglądasz na niskości, który przenikasz serca i
nerki, który znasz ukryte myśli człowieka, nie mająca początku i
zawsze będąca Światłości, w której nie masz zmiany lub odmiany,
sam, nieśmiertelny Królu, przyjmij nasze modlitwy, które ośmielamy
się zanosić w tym nocnym czasie z grzesznych naszych ust, patrząc
na wielość Twoich łask, i przebacz nam nasze grzechy, popełnione
czynem, słowem i myślą, świadome lub nieświadome, i oczyść nas
z brudu ciała i ducha. Pozwól nam przejść z czuwającym sercem i
trzeźwą myślą całą noc naszego życia, oczekując nadejścia
świetlistego i zapowiedzianego dnia Jednorodzonego Twego Syna, Pana i
Boga, i Zbawiciela naszego Jezusa Chrystusa, dnia, w którym z
chwałą przyjdzie Sędzia wszystkich oddać każdemu według jego
uczynków. Obyśmy nie upadli i nie rozleniwili się, ale czuwali i
czujni w działaniu zostali znalezieni gotowymi do wejścia w radość
i do Bożego pałacu Jego chwały, gdzie zbawionych głos nieustanny i
niewypowiedziana słodycz oglądających Twego oblicza dobroć
niewypowiedzianą. Ty bowiem jesteś prawdziwą Światłością,
oświecającą i przeświecającą wszystko, i Ciebie wszelkie
stworzenie wywyższa na wieki wieków. Amen.

Także podnosi kapłan ręce, odmawiając inną modlitwę tegoż
świętego:

Ciebie błogosławimy, najwyższy Boże i Panie miłosierdzia,
czyniący zawsze z nami dzieła wielkie i niezbadane, sławne i
budzące bojaźń, którym nie masz miary, dający nam sen na ukojenie
naszej niemocy i osłabienie trudów wielce utrudzonego ciała.
Dzięki czynimy Tobie za to, że nie zgubiłeś nas z naszymi
nieprawościami, ale ze zwykłą Twą przyjaźnią do człowieka
podniosłeś nas, leżących w smutku, abyśmy sławili Twoje
panowanie. Przeto błagamy niezmierzoną Twoją łaskawość, oświeć
nasze duchowe oczy i podnieś nasz umysł z ciężkiego snu lenistwa.
Otwórz nasze usta i napełnij je Twoją chwałą, abyśmy mogli
niezachwianie śpiewać i wyznawać Ciebie, we wszystkich i przez
wszystkich sławionego Boga, Przedwiecznego Ojca z Jednorodzonym Twoim
Synem i z Najświętszym, i Dobrym, i Życiodajnym Twoim Duchem, teraz
i zawsze, i na wieki wieków. Amen.

Także: Przyjdźcie, pokłońmy się, trzy razy i trzy pokłony.

I PSALMY:

Oczy me wznoszę ku górom, stąd nadejdzie pomoc moja. Pomoc moja
jest od Pana, który stworzył niebo i ziemię. Nie da się potknąć
nodze twojej, ani zdrzemnąć się stróżowi twemu. Oto nie drzemie
ani nie zasypia stróż Izraela. Pan zachowa ciebie, Pan opieką
twoją na prawej ręce twojej. Za dnia słońce nie spali ciebie, ani
księżyc w nocy. Pan zachowa ciebie od zła wszelkiego, zachowa
duszę twoją Pan. Pan zachowa wejście twoje i wyjście twoje, teraz
i na wieki.

Oto błogosławcie teraz Pana wszyscy słudzy Pańscy, stojący w
świątyni Pańskiej, na dziedzińcach domu Boga naszego. Po nocach
wyciągajcie ręce wasze ku świątyni i błogosławcie Pana.
Pobłogosławi ciebie Pan z Syjonu, który stworzył niebo i ziemię.

Chwała, i teraz. Trisagion (trzy pokłony). Najświętsza Trójco.
Ojcze nasz. Kapłan: Albowiem Twoje jest królestwo.

I tropariony, ton 2:

Pamiętaj, Panie, jako dobry o Twoich sługach i co w życiu
zgrzeszyli daruj im, nikt bowiem nie jest bezgrzeszny, tylko Ty,
który możesz zmarłym dać odpoczynek.

Głębią mądrości z miłości do człowieka wszystko stworzyłeś i
to, co pożyteczne dajesz, jedyny Stwórco, daj odpoczynek, Panie,
duszy Twego sługi, albowiem w Tobie pokładał nadzieję,
Stworzycielu i Twórcy, i Bogu naszym.

Chwała. Kontakion: Ze świętymi daj odpoczynek, Chryste, duszy
zmarłego Twego sługi, gdzie nie ma cierpień, smutku i westchnień,
lecz życie nie mające końca.

I teraz. Teotokion: Uwielbiamy Ciebie, Bogurodzico Dziewico, wszystkie
pokolenia, w Tobie bowiem zechciał zmieścić się nieogarniony
Chrystus Bóg nasz. Błogosławieni jesteśmy także i my, mając
Twoje orędownictwo, bowiem dzień i noc modlisz się za nami i Twoimi
modlitwami umacniasz berło królestwa, przeto śpiewając wołamy do
Ciebie: Raduj się, Łaski Pełna, Pan z Tobą.

Panie, zmiłuj się (dwanaście razy).

Także modlitwa:

Pamiętaj, Panie, o zmarłych w nadziei zmartwychwstania i życia
wiecznego ojcach i braciach naszych, i o wszystkich zmarłych w
pobożności i wierze, przebacz im wszystkie grzechy dobrowolne i
mimowolne, popełnione czynem, słowem lub myślą, umieść ich w
miejscach światłości, w miejscach ochłody, w miejscach odpoczynku,
skąd ucieka wszelki ból, troska i westchnienie, gdzie jaśnieje
światłość Twego oblicza i raduje wszystkich od wieku Twych
świętych. Daj im i nam Twoje królestwo i udział w Twych
niewypowiedzianych i wiecznych dobrach, w słodyczy Twojej
nieskończonej i w błogosławionym żywocie. Ty bowiem jesteś
życiem i zmartwychwstaniem, i odpoczynkiem zmarłych sług Twoich,
Chryste Boże nasz, i Tobie chwałę oddajemy z Ojcem Twoim
niemającym początku i z Najświętszym, i Dobrym, i Życiodajnym
Twoim Duchem, teraz i zawsze, i na wieki wieków. Amen.

Przesławna zawsze Dziewico, Matko Chrystusa Boga, zanieś naszą
modlitwę Twemu Synowi i Bogu naszemu, aby zbawił przez Ciebie nasze
dusze.

Nadzieją moją Ojciec, ucieczką moją Syn, opieka moją Duch
Święty, Trójco Święta, chwała Tobie.

Chwała, i teraz. Panie, zmiłuj się (trzy razy). Pobłogosław.

I kapłan rozesłanie: Chrystus, prawdziwy nasz Bóg.

Kapłan kłania się braciom, mówiąc:

Błogosławcie, ojcowie święci i bracia, przebaczcie mi grzesznemu
wszystko, co zgrzeszyłem w tym dniu słowem, myślami i wszystkimi
moimi zmysłami.

Bracia odpowiadają:

Bóg przebaczy tobie i zmiłuje się nad tobą, ojcze święty.

I kłaniają się, mówiąc tę prośbę:

Błogosław nas, ojcze święty, przebacz nam grzesznym wszystko, co
zgrzeszyliśmy w tym dniu słowem, myślami i wszystkimi naszymi
zmysłami.

Kapłan odpowiada:

Bóg swoją łaską niech wam przebaczy i zmiłuje się nad wami
wszystkimi.

I mówi kapłan:

Pomódlmy się za metropolitę naszego N. i za wszystkich w Chrystusie
naszych braci.

Chór: Panie, zmiłuj się (często).

O zachowanie w opiece Bożej naszej ojczyzny, za jej władze i wojsko.

Za nienawidzących i miłujących nas.

Za miłujących nas i posługujących nam.

Za tych, którzy polecili nam niegodnym modlić się za nich.

O wybawienie jeńców.

Za zmarłych ojców i braci naszych.

Za żeglujących po morzu.

Za leżących w chorobach.

Pomódlmy się także o obfitość płodów ziemi.

I za każdą duszę chrześcijan prawosławnych.

Uczcijmy prawosławnych biskupów i fundatorów tej świątyni.

Za naszych rodziców i za wszystkich zmarłych ojców i braci naszych,
tu i wszędzie spoczywających, prawosławnych.

Kapłan: Módlmy się i za nas samych.

Chór: Panie, zmiłuj się (trzy razy).

Kapłan: Panie Jezu Chryste, Boże nasz, dla modlitw świętych ojców
naszych zmiłuj się nad nami. Amen.

NABOŻEŃSTWO O PÓŁNOCY, SOBOTNIE.

Kapłan: Błogosławiony Bóg nasz.

I my: Amen. Chwała Tobie, Boże nasz, chwała Tobie.

Królu Niebieski. Trisagion. Najświętsza Trójco. Ojcze nasz.
Kapłan: Albowiem Twoje jest królestwo. Panie, zmiłuj się
(dwanaście razy). Chwała, i teraz. Przyjdźcie, pokłońmy się
(trzy razy). Także: Psalm 50: Zmiłuj się nade mną, Boże.

Katyzma dziewiąta po jej skończeniu: Chwała, i teraz. Następnie:
Wierzę w jednego Boga. Trisagion. Najświętsza Trójco. Ojcze nasz.

I tropariony, ton 2:

Niestworzona naturo, Stwórco wszystkich, otwórz nasze wargi, abyśmy
głosili Twoją chwałę, wołając: Święty, Święty, Święty
jesteś, Boże, dla Bogurodzicy zmiłuj się nad nami.

Chwała. Naśladując na ziemi moce niebios, zwycięską pieśń
przynosimy Tobie, Dobry: Święty, Święty, Święty jesteś, Boże,
dla Bogurodzicy zmiłuj się nad nami.

I teraz. Podźwignąłeś mnie z łoża i snu, oświeć mój rozum,
serce i wargi moje, abym śpiewał Tobie, Święta Trójco: Święty,
Święty, Święty jesteś Boże, dla Bogurodzicy zmiłuj się nad
nami.

Panie, zmiłuj się (czterdzieści razy). Chryste Boże, który w
każdym czasie i w każdej godzinie (s. ). Panie, zmiłuj się (trzy
razy). Chwała, i teraz. Czcigodniejszą od cherubinów. W imię
Pańskie pobłogosław, ojcze. Kapłan: Boże, ulituj się nad nami
łaską i pobłogosław nas. Władco Boże, Ojcze Wszechmocny (s. ).

Modlitwa św. Eustracjusza:

Wywyższając wywyższam Ciebie, Panie, gdyż wejrzałeś na moją
pokorę i nie zamknąłeś mnie w rękach wroga, lecz wybawiłeś od
niedostatku moją duszę. Teraz zaś, Władco, niech spocznie na mnie
Twoja ręka i niech zstąpi na mnie Twoje miłosierdzie, albowiem
wzburzona jest moja dusza i chora jest w wyjściu swoim z tego
zbrukanego i nieszczęsnego ciała. Oby nigdy zły odstępca nie
powziął zamiaru pochwycenia duszy w ciemności za dobrowolne i
mimowolne w życiu tym popełnione grzechy. Miłosierny bądź dla
mnie, Władco, i niech dusza moja nie ujrzy mrocznego widoku złych
demonów, lecz niech ją przyjmą Twoi świetliści i najjaśniejsi
aniołowie. Daj chwałę imieniu Twemu świętemu i mocą Twoją
wywiedź mnie na Boży Twój sąd. Gdy będziesz mnie sądził, niech
nie pochwyci mnie ręka księcia tego świata, aby zrzucić mnie,
grzesznika, w głębokości otchłani, ale obroń mnie i bądź mi
Zbawcą i Obrońcą. Te bowiem cielesne męki weselem są dla Twoich
sług. Zmiłuj się, Panie, nad zbrukaną pokusami tego świata mą
duszę i przyjmij ją czystą w pokucie i wyznaniu win, albowiem
błogosławiony jesteś na wieki wieków. Amen.

Także: Przyjdźcie, pokłońmy się (trzy razy). Psalmy 120 i 135 (s.
). Chwała, i teraz. Trisagion. Najświętsza Trójco. Ojcze nasz.
Kapłan: Albowiem Twoje jest królestwo. I tropariony: Pamiętaj,
Panie, jako dobry o Twoich sługach. Głębią mądrości z miłości
do człowieka wszystko stworzyłeś. Chwała. Ze świętymi daj
odpoczynek, Chryste. I teraz. Uwielbiamy Ciebie, Bogurodzico Dziewico.
Panie, zmiłuj się (dwanaście razy). Także modlitwa: Pamiętaj,
Panie, o zmarłych w nadziei zmartwychwstania i życia wiecznego.

Wszystkie te modlitwy są podane w codziennym nabożeństwie o
północy.

Kapłan wygłasza rozesłanie, prośba o przebaczenie i zakończenie.

NABOŻEŃSTWO O PÓŁNOCY, NIEDZIELNE.

Kapłan: Błogosławiony Bóg nasz.

I my mówimy: Amen. Chwała Tobie, Boże nasz, chwała Tobie.

Królu Niebieski. Trisagion. Najświętsza Trójco. Ojcze nasz.
Kapłan: Albowiem Twoje jest królestwo. Panie, zmiłuj się
(dwanaście razy). Chwała, i teraz. Przyjdźcie, pokłońmy się
(trzy razy). Psalm 50: Zmiłuj się nade mną, Boże (s. ).

Następnie mówimy kanon Trójcy Świętej wypadającego tonu i
triadikony:

Zaprawdę godne to jest sławić Ciebie, Boga Słowo, przed którym
drżą cherubini i wysławiają moce niebios. Zmartwychwstałego po
trzech dniach z grobu Chrystusa Dawcę życia w bojaźni wysławmy.

Zaśpiewajmy wszyscy wspaniałe pieśni Ojcu i Synowi, i Duchowi
Świętemu, Trójhipostatycznej władzy, jednemu królestwu i
panowaniu.

Temu, któremu śpiewają wszyscy ludzie i wysławiają moce niebios,
przez wszystkich z wiarą wielbionemu, jednemu w naturze i
Trójhipostatycznemu.

Panującą nad cherubinami i bez porównania przewyższającą
serafinów, Trójcę niepodzielną w jedności, będący Boże, Ciebie
wywyższamy.

Kłaniamy się Ojcu niemającemu początku i Bogu, współwiecznemu
Słowu z Duchem, nierozłącznej, jednej, zjednoczonej naturze,
jedność składającą się z trzech części w pieśniach uczcijmy.

Niech mi zajaśnieje Twoja jaśniejąca błyskawica, Boże mój
Trójhipostatyczny, Stwórco wszystkiego, i okaż mnie domem Twojej
niedostępnej chwały, Światłość i Dawco Światłości, i
niezmienny.

Ten, przed którym drżą cherubini i wysławiają zastępy anielskie,
w niewypowiedziany sposób wcielonego Chrystusa, Dawcę życia,
uwielbiajmy w bojaźni.

Także: Trisagion. Najświętsza Trójco. Ojcze nasz. Hypakoe według
tonu. Panie, zmiłuj się (czterdzieści razy). Chwała, i teraz.
Czcigodniejszą od cherubinów. W imię Pańskie pobłogosław ojcze.
Ekfonesis kapłana: Boże, ulituj się nad nami.

Modlitwa do Najświętszej Trójcy:

Wszechmocna i życiodajna Święta Trójco, Źródło Światłości,
która wszelkie ziemskie i niebieskie stworzenia z jednej łaski z
niebytu powołałaś i otaczasz Opatrznością, i podtrzymujesz,
któraś po różnorakich Twych niewypowiedzianych dla ludzi
łaskawościach darowała nam pokutę ze względu na towarzyszące nam
do śmierci cielesne słabości, nie pozwól nam, nieszczęsnym, w
złych naszych czynach umrzeć, ani też nie uczyń nas pośmiewiskiem
twórcy zła, zawiści i zguby. Widzisz bowiem, Najłaskawsza, jakiż
Onego na nas zamysł i wrogość, jakież nasze cierpienia, słabości
i niedbalstwo. Okaż przeto, prosimy, Twoje niewypowiedziane łaski, w
każdym dniu i o każdej godzinie, nam, którzy wprowadzamy Ciebie w
zagniewanie przekraczając czcigodne i życiodajne przykazania. Daruj
nam i przebacz wszelkie w dotychczasowym życiu aż do tego czasu
popełnione grzechy czynem, słowem, lub myślą. Pozwól nam też
pozostałe nasze życie spędzić w pokucie, rozrzewnieniu i
zachowaniu świętych Twoich nakazów. Jeśli bowiem zwiedzeni
zmysłowością wielorako zgrzeszyliśmy lub też spędzaliśmy czas
zwodzeni obrzydliwymi i bezpożytecznymi pożądaniami, jeżeli
gniewem i złością rozdrażnieni jakiegoś brata znieważyliśmy,
jeżeli przez język niepohamowany zostaliśmy złowieni w mocne sieci
wroga, jeżeli którymś ze zmysłów naszych lub też wszystkimi
zgrzeszyliśmy dobrowolnie lub mimowolnie, świadomie lub
nieświadomie, przez zachwyt lub pouczenie, szaleńczo upadliśmy,
jeżeli zbrukaliśmy sumienie złymi i czczymi zamiarami, jeżeli w
inny jakiś sposób zgrzeszyliśmy, męczeni przez złe zamiary i
skłonności, to daruj nam i przebacz wszystko, Szczodra, Łaskawa i
wielce Miłosierna. Daj nam odwagę i moc, abyśmy pełnili łaskawą
Twoją wolę, przyjemną Tobie i doskonałe, abyśmy nocne i mroczne
zło przez jasność pokuty przemienili, i takoż za dnia chodząc
godnie objawili się, niegodni, Twojej przyjaźni do człowieka,
śpiewając Tobie i wywyższając Ciebie na wieki. Amen.

Rozesłanie i zwykła prośba o przebaczenie.

Także kapłan mówi ektenię: Pomódlmy się za metropolitę naszego
N. i za wszystkich w Chrystusie naszych braci.

My zaś: Panie, zmiłuj się, łagodnym i cichym głosem.

Po skończeniu ektenii przełożony mówi: Panie Jezu Chryste, Boże
nasz, dla modlitw świętych ojców naszych zmiłuj się nad nami.
Amen.

Koniec nabożeństwa o północy.
