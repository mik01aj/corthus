Niedziela pierwsza Świętego Postu,

w którą wspominamy Prawosławie.

Czuwanie zwykłe.

W sobotę wieczorem na małych nieszporach dajemy cztery stichery
isomelosy.

Poemat Mikołaja, ton 1.

Prosomion: Niebieskich zastępów.

Teraz światłość pobożności dla wszystkich rozprzestrzeniła się,
rozpędzając oszustwo bezbożności jak obłok i oświecając serca
pobożnych. Przyjdźcie wszyscy prawosławni, w mądrej pobożności
przypadnijmy do czcigodnych ikon Chrystusa, kłaniając się im.

Kościół Chrystusowy jak Oblubienica upiększa się teraz ikonami
przedstawiającymi święty wizerunek i wzywa wszystkich do duchowego
świętowania: Zejdźmy się w jednomyślności i wierze, radośnie
wysławiając Pana.

Raduj się, cały świecie, oto bowiem Pan zrzucił z wysoka bezbożną
władzę niewypowiedzianą swoją Opatrznością. Wznieśmy się dzisiaj,
pokorni, ku wierze prawosławia, kierowani przez pobożną cesarzową.

Cześć ikony odnosi się do praobrazu, mówi Bazyli, przeto z miłością
czcimy ikony Chrystusa Zbawcy i wszystkich świętych, aby ich zebrawszy
nigdy nie zostać zwiedzionymi przez niegodziwość.

Chwała, i teraz. Teotokion. Prosomion:

Niemający początku i niewidzialny w Bożej naturze był widziany jako
człowieka z czystej Twojej krwi, Dziewico, z powodu niezwykłej
łaskawości. Napisawszy podobieństwo Jego ciała, godnie kłaniamy się,
wszyscy wierni, i pobożnie wysławiamy.

Na stichownie, ton 2:

Prosomion: Domu Eufrato.

Uniknąwszy niszczącej zguby zgotowanej przez niegodnych, z sercami
oświeconymi jasnością prawosławia, wierni, sławimy Boga.

Stichos: Przynieście Panu chwałę imienia Jego, weźcie ofiary i
wejdźcie na dziedzińce jego.

Zlikwidowane zostało oszustwo Ariusza, Macedoniusza, Piotra, Sewera,
Pirrusa i jaśnieje Światłość trójsłoneczna.

Stichos: Pokłońcie się Panu na dziedzińcu świątyni Jego, niech zadrży
przed obliczem Jego cała ziemia.

Nie została pochwalona mroczna nauka niegodnych, Bóg bowiem przez
Teodorę daje prawosławnym berło mocy.

Chwała, i teraz. Teotokion. Prosomion:

Wzniosłaś róg pokornych, Bogurodzico, rodząc Boga Słowo, przeto Ciebie
wiernie czcząc wszyscy wysławiamy.

Troparion: Przeczystej Twojej ikonie. I bywa rozesłanie.

Na wielkich nieszporach,

po zwykłej recytacji, do Panie, wołam do Ciebie, dodajemy według tonu
Oktoechosu

dziesięć stichosów i śpiewamy trzy stichery zmartwychwstania, trzy
Anatoliosa

i cztery isomelosy Triodionu. Ton 6:

Prosomion: Całą odłożywszy.

Ciebie Niedoścignionego, któryś przed jutrzenką zajaśniał bez początku
z niematerialnego i bezcielesnego łona Rodzica, prorocy natchnieni
Twoim duchem, Panie, przepowiedzieli, że będziesz Dzieckiem wcielonym
z nieznającej małżeństwa, połączysz się z ludźmi i będziesz widziany
przez będących na ziemi, których jako Szczodry uczyń godnymi Twego
oświecenia, wyśpiewujących Twoje niewypowiedziane i czcigodne
zmartwychwstanie.

Isomelos: Natchnieni przez Boga prorocy i czynami czcząc
przepowiedzieli Ciebie słowem, przynoszącego życie nieskończone. Chcąc
bowiem służyć tylko Władcy stworzeń, ewangelicznie odwrócili się od
całego świata i przyjęli cierpienia odpowiadające Twoim cierpieniom,
które głoszono. Dla ich modlitw pozwól nam nieskalanie przejść pole
bitwy wstrzemięźliwości, jedyny wielce miłosierny.

Będąc nieopisanym w Twojej Bożej istocie, w czasach ostatecznych
wcieliłeś się, Władco, i pozwoliłeś się opisywać, bowiem przez
przyjęcie ciała wziąłeś na siebie wszystkie jego cechy. Przeto Twoją
postać nakreśloną opisującą z miłością całujemy, podniesieni do Twojej
miłości i czerpiemy z niej łaskę uzdrowień, naśladując apostolskie
tradycje Boże.

Jako czcigodne upiększenie Kościół Chrystusowy przyjął święte ikony
Zbawcy Chrystusa, Bogurodzicy i wszystkich świętych, wznosi
jaśniejące, przez nie oświeca się, upiększa łaską i zgromadzenie
heretyckie zrzuca przepędzając, radując się sławi Przyjaciela
człowieka, Boga, który ze względu na nas przecierpiał dobrowolne męki.

Chwała, ton 2: Zajaśniała łaska prawdy, dawno temu przedstawiana jako
cień, a teraz jawnie okazana. Oto bowiem Kościół przyobleka się
wcielonym obrazem Chrystusowym jak przepiękną szatą, obraz Namiotu
Spotkania uprzednio wyobrażając i zawierając wiarę prawosławną, abyśmy
Go czcząc i mając Jego obraz nie zostali zwiedzieni. Niech się
przyobleką we wstyd ci, którzy tak nie wierzą, my bowiem namalowanej
postaci Wcielonego pobożnie kłaniając się, nie ubóstwiamy jej. Całując
ikonę, wierni, zawołajmy: Boże, zbaw lud Twój i pobłogosław
dziedzictwo Twoje.

I teraz. Teotokion, ton 1.

Na litii, jak zwykle, stichera świątyni.

Chwała, ton 2: Radujcie się, czcigodni prorocy, którzy Prawo Pańskie
dobrze przygotowaliście i jesteście niewzruszonymi kolumnami wiary,
niezłomni, okazaliście się bowiem orędownikami Nowego Przymierza
Chrystusowego i odeszliście na niebiosa. Módlcie się do Chrystusa, aby
dał pokój światu i zbawił dusze nasze.

I teraz. Teotokion: Całą moją nadzieję składam na Ciebie, Matko Boża,
zachowaj mnie pod Twoją obroną.

Na stichownie z Oktoechosu.

Chwała, ton 2: Przeszedłszy z bezbożności do pobożności i oświeciwszy
się światłością poznania, na wzór Psalmu zaklaszczmy w dłonie,
dziękczynnie przynosząc chwałę Bogu i na ścianach, deskach i na
świętych naczyniach nakreślonym świętym ikonom Chrystusa, Przeczystej
i wszystkich świętych pokłońmy się pobożnie, odrzucając haniebną wiarę
niesławnych, cześć bowiem obrazu, jak mówi Bazyli, przechodzi na
praobraz, prosząc dla modlitw przeczystej Twojej Matki, Chryste Boże
nasz, i wszystkich świętych, o darowanie nam wielkiego miłosierdzia.

I teraz. Teotokion: O nowy cudzie, większy od wszystkich dawnych
cudów! Któż bowiem pozna matkę rodzącą bez męża i noszącą na rękach
Tego, który trzyma wszystkie stworzenia? Takie jest Boże przyzwolenie,
więc rodzi się. Jego to jako dziecko, Przeczysta, nosiłaś na Twych
rękach i macierzyńską odwagę do Niego mając, nie przestawaj modlić się
za czczących Ciebie, aby obdarzył łaską i zbawił dusze nasze.

Troparion: Bogurodzico Dziewico, raduj się, dwa razy, i święta:
Przeczystej Twojej ikonie, jeden raz. I dalszy ciąg czuwania.

Na jutrzni,

Na Bóg i Pan troparion zmartwychwstania, dwa razy.

Chwała. Troparion, ton 2:

Przeczystej Twojej ikonie, o Dobry, oddajemy pokłon, prosząc Cię,
Chryste o darowanie przewinień naszych. Ty bowiem dobrowolnie
zechciałeś wstąpić ciałem na krzyż, aby tych, których stworzyłeś,
wybawić z niewoli wroga. Przeto dziękczynnie wołamy do Ciebie:
Radością wszystko napełniłeś, Zbawicielu nasz, który przyszedłeś
zbawić świat.

I teraz. Teotokion: Wszystkie Twoje tajemnice, Bogurodzico,
przewyższają zrozumienie, wszystkie są sławne, dzięki zapieczętowanej
czystości i chronionemu dziewictwu zostałaś poznana jako prawdziwa
Matka, która zrodziła prawdziwego Boga. Módl się do Niego, aby zbawił
dusze nasze.

Zwykła recytacja Psałterza i dalszy ciąg. Kanony: Zmartwychwstania,
Bogurodzicy

i Triodionu na sześć. Poemat kyr Teofanesa, mający akrostych:

Dzisiaj pobożności opromieniona Boską Światłością nadeszła zorza. Ton
4:

Pieśń 1

Hirmos: Morza Czerwonego głębią suchymi stopami dawno temu wędrował
Izrael, przez wyciągnięte na krzyż ręce Mojżesza zwyciężyłeś moc
Amaleka w pustyni.

Klaszcząc dzisiaj z radością, zaśpiewajmy wierni: Jakżeż cudowne są
Twoje dzieła, Chryste, i wielka moc, którą uczyniłeś naszą
jednomyślność i zgodę.

Przyjdźcie, mądrzy w Bogu, spełnijmy dzień radosny, teraz niebo i
ziemia weselą się z zastępami aniołów, a zgromadzenia ludzi wspaniale
świętują.

Widząc tak wielkie łaski, zaklaszczmy w dłonie, rozerwane członki
Chrystusa zostały połączone w jedność, więc pochwalmy Boga dającego
pokój.

Dzisiaj dano Kościołowi zwycięstwo, kierowaną przez Boga radą oraz
decyzją Michała i Teodory, naszych cesarzy pobożnie chroniących wiarę.

Teotokion: Zniknął oręż jawnych bezbożnych herezji, widząc bowiem
Twoją świątynię wspaniale ozdobioną ikonami, Przeczysta, teraz
radujemy się w świętości.

Katabasja: Morza Czerwonego głębią

Pieśń 3

Hirmos: Weseląc się w Tobie Kościół Twój, Chryste, woła: Tyś moją
mocą, Panie, ucieczką i umocnieniem.

Odtąd już się nie uniosą pychą niegodni heretycy, bowiem moc Boża
utrzymała prawosławie.

Obłoki niech dzisiaj nam proroczo kropią z niebios życiodajną rosę na
zmartwychwstanie wiary.

Słodkim głosem niech tajemne surmy apostołów Chrystusowych w sposób
przewyższający naturę wołają o zwycięstwie czcigodnych ikon.

Zaśpiewajmy Chrystusowi, który okazał nam pobożną i miłującą Chrystusa
cesarzową z ukoronowanym przez Boga pędem.

Teotokion: Osiągnąwszy Twoje święte mieszkanie, wierni, teraz prosimy,
abyśmy zostali oświeceni przez Twoją świetlistą łaskę, Przeczysta.

Katabasja: Weseląc się w Tobie Kościół Twój.

Katyzma poetycka, ton 1.

Prosomion: Chór anielski.

Twoją Boską postać przedstawiając na ikonie, Chryste Boże, jasno
opiewamy zrodzenie oraz głosimy niewypowiedziane cuda i dobrowolne
ukrzyżowanie. Przeto przed Twoją ikoną biesy uciekają ze strachu,
niegodni zaś w bólu płaczą jako ich wspólnicy.

Chwała. Postaciami proroków, wyglądem apostołów, świętych męczenników
i wszystkich świętych na świętych ikonach upiększa się Matka najwyższy
Syjon, bowiem duchowo jest wspaniale piękny jak Oblubieniec i
Oblubienica.

I teraz. Teotokion: Czczącym z miłością Twoją świętą ikonę, Czysta, i
zgodnie głoszących Ciebie prawdziwą Matką Bożą, wiernie kłaniającym
się Tobie, okazałaś się opiekunką i władczym orędownictwem, daleko
odrzucającą wszelką okropność jako mogąca wszystko.

Pieśń 4

Hirmos: Podniesionego widząc Ciebie na krzyżu, Słońce Sprawiedliwości,
Kościół stojąc w swym porządku radując się godnie woła: Chwała mocy
Twojej, Panie.

Uświęć Twoją świątynie przez Boże zstąpienie Pocieszyciela i przez
Jego przyjście odpędź oszustwo heretyckie, wielce miłosierne Słowo
Boże.

Ty, który wybawiłeś swój lud z gwałtownej bezbożności, okaż go
rozpalonym gorliwością pobożności i z wiarą wołającym: Chwała mocy
Twojej, Panie!

Patrząc na święte przedstawienia Chrystusa i Bogurodzicy, jaśniejące
Boże mieszkania, święcie radujmy się.

Cesarzowa wspaniale upiększona, zapragnęła prawdziwego królestwa
Chrystusowego i napisała Jego przeczystą ikonę oraz przedstawienia
świętych.

Teotokion: Rodząc wcielone Słowo Boże, wspaniale uświęcone, Łaski
Pełna, okazałaś Je, przeto poświęcamy Twoją świetlistą świątynię.

Katabasja: Podniesionego widząc Ciebie na krzyżu.

Pieśń 5

Hirmos: Ty, Panie mój, Światłości, przyszedłeś na świat, Światłość
święta, aby z mroku niewiedzy nawrócić tych, którzy z wiarą Ciebie
sławią.

Połóż, Panie, opokę Twemu Kościołowi, aby niezachwianie trwał na wieki
wieków, wolny od zamętu herezji.

Na całą ziemię zajaśniała z wysoka światłość, dana wiernym radość i
wspomożenie Boże.

Jedyny łaskawy i źródło łaskawości, Ty podnieś róg prawosławnych,
czczących Twoją ikonę.

Zajaśniała nam niezachodząca światłość pobożności z nakazu
natchnionych przez Boga wiernych pasterzy i mądrym w Bogu znakiem.

Teotokion: Odnów nam dawną wspaniałość, przeczysta Matko Boga, i ten
Twój dom uświęć Twoją łaską.

Katabasja: Ty, Panie mój, Światłości.

Pieśń 6

Hirmos: Z pieśniami pochwalnymi będę przynosił Tobie, Panie, dary,
woła do Ciebie Kościół, oczyściwszy się z krwi pogańskich ofiar krwią,
która z miłosierdzia Twego wypłynęła z Twego boku.

Pisana jest i wiernie czczona uwielbiana ikona Władcy, i Kościół znowu
nabrał odwagi, aby pobożnie wysławiać Zbawcę.

Kościół Chrystusowy pozbawia się smutku i ciemności herezji, nosi
szatę wesela oraz okrywa się Bożą i świetlistą łaską.

Sobór prawosławnych, zgromadzony na polecenie cesarzowej Teodory i jej
syna, pobożnego autokratora Michała, otrzyma dobre imię dawnego
uświęcenia.

Teotokion: Ten, który dawno temu nakazał uczynić przybytek Namiotu
Spotkania, zamieszkał w Tobie jak w duchowym przybytku, jedyny
wysławiony, wysławiający cudami Twoją świątynię, Dziewico.

Katabasja: Z pieśniami pochwalnymi.

Kontakion, ton 2. Isomelos: Nieopisane Słowo Ojca z Ciebie,
Bogurodzico, staje się opisanym i przez Wcielenie odnowiwszy dawno
temu skalany obraz połączył z Bożym pięknem. Wyznając przeto
zbawienie, przedstawiamy to czynem i słowem.

Ikos: Tę tajemnicę Opatrzności dawno temu widzieli będący w
natchnieniu prorocy, która ze względu na nas w czasach ostatecznych
została zrealizowana i zajaśniała. Wziąwszy bowiem mądrość od Boga,
znamy jedynego Pana Boga, wielbionego w Trzech Hipostazach i Jemu
Jedynemu służąc, mając jedną wiarę i jeden chrzest przyoblekliśmy się
w Chrystusa, przeto wyznając zbawienie przedstawiamy je czynem i
słowem.

Synaksarion:

Stichosy: Nieprzystojnie wyrzucane ikony,

Widząc przystojnie wielbione raduję się.

Niezmienny Obrazie Ojca, dla modlitw Twoich świętych wyznawców zmiłuj
się nad nami. Amen.

Pieśń 7

Hirmos: Potomkowie Abrahama w piecu perskim miłością bardziej
rozpaleni, niż płomieniem, wołali: Błogosławiony jesteś w świątyni
chwały Twojej, Panie.

Niech wojsko anielskie miłością Bożą współraduje się z uroczystością
kościelną, w mądrości Bożej śpiewając: Błogosławiony jesteś w świątyni
Twojej chwały, Panie!

Tryumfując raduje się Kościół pierworodnych, widząc teraz lud Boży
jednomyślnie wyśpiewujący: Błogosławiony jesteś w świątyni Twojej
chwały, Panie!

Na rozkaz chwalebnej cesarzowej Teodory wybawieni z dawnej mrocznej
herezji, śpiewamy: Błogosławiony jesteś w świątyni Twojej chwały,
Panie!

Teotokion: Wzniosłaś się, Najczystsza, ponad najwyższe chóry królestwa
niebios, jedyna będąca Matką Stwórcy wszechrzeczy. Przeto radując się,
wołamy: Błogosławionaś Ty między niewiastami, nieskalana Władczyni!

Katabasja: Potomkowie Abrahama w piecu perskim.

Pieśń 8

Hirmos: Daniel w jamie rozpostarł ręce i zagrodził otwarte paszcze
lwów, moc zaś ognia ugasiwszy i przepasawszy się cnotą młodzieńcy
wołali: Błogosławcie Pana wszystkie dzieła Pańskie.

Zachowując prawa Kościoła, przejęte od ojców, piszemy ikony Chrystusa
i jego świętych, całujemy je ustami sercem i pragnieniem, wołając:
Błogosławcie Pana wszystkie dzieła Pańskie!

Cześć i uwielbienie obrazu jawnie przechodzi na praobraz, przeto
naśladując naukę krasomówców z wiarą do Chrystusa wołamy: Błogosławcie
Pana wszystkie dzieła Pańskie!

Rozjaśniwszy rozum oświeceniem Ducha Bożego, czcigodna cesarzowa mając
owoc mądry w Bogu, umiłowała piękno i wspaniałość Kościoła
Chrystusowego, błogosławiąc wraz z wiernymi Jezusa Bogoczłowieka.

Teotokion: Twój Boży dom oświecany promieniami rozumowej światłości,
ocienia teraz wszystkich obłokiem Ducha i uświęca wiernych zgodnie
śpiewających: Błogosławcie Pana wszystkie dzieła Pańskie!

Katabasja: Daniel w jamie rozpostarł ręce.

Pieśń 9

Hirmos: Z Ciebie, Dziewico, nienaruszonej góry, sam odciosał się
kamień węgielny, Chrystus, który zjednoczył w sobie różne natury,
przeto i my z radością Ciebie, Bogurodzico, wywyższamy.

Widząc znowu upiększony świętymi ikonami czcigodny Kościół, z
pobożnością przystąpmy wszyscy i zawołajmy do Boga: Uwielbiamy Ciebie,
Trójświęty!

Kościół zdobywszy cześć i chwałę, krzyż Twój i czcigodne ikony,
przedstawienia świętych, z weselem i radością wysławia Ciebie, Władco.

Oświeć nasz lud Twoją Boską chwałą, Szczodry, otocz go uzbrojonymi
zastępami anielskimi, poddając mu szaleństwo pogan, Władco.

Teotokion: Zniesione zostało osądzenie Pramatki Ewy, Bogurodzico, gdy
Ty w niewypowiedziany sposób zrodziłaś Władcę wszystkich, Czysta,
którego podobieństwa całujemy teraz na ikonach.

Katabasja: Z Ciebie, Dziewico, nienaruszonej góry.

Eksapostilarion jutrzni zmartwychwstania jeden raz.

I poniższy. Prosomion: Z uczniami wejdźmy.

Zagrajcie, zaklaszczcie, z radością zaśpiewajcie: Jakże cudowne i
przedziwne są Twoje dzieła, Chryste! Któż może wypowiedzieć Twoją moc,
Zbawco, gdy zgromadziłeś Kościół w jednomyślności i zgodzie w
jedności.

Chwała, i teraz. Teotokion: Teraz osłabł oręż wrogiej herezji i pamięć
o niej zniknie z szumem, widząc bowiem Twoją świątynię, Najczystsza,
pełną piękna i przyozdobioną łaską czcigodnych ikon, wszyscy
napełniamy się radością.

Do psalmów pochwalnych dodajemy cztery stichery zmartwychwstania,

jeden Anatoliosa oraz trzy Triodionu, ton 4:

Prosomion: Dałeś znak.

W Tobie raduje się teraz Kościół, Oblubieńcu, Przyjacielu człowieka i
swoim Twórcy, mocą piękna wybawiony z oszustwa bożków i zaręczony
czcigodną krwią, tryumfalnie przyjmuje święte przywrócenie ikon i
radując się śpiewa Tobie, wiernie sławiąc.

Stichos: Wysławiać będę Ciebie, Panie, całym sercem moim, opowiem
wszystkie cuda Twoje.

Przywracając przedstawienie Twego ciała, Panie, z miłością je
całujemy, wyjaśniając wielką tajemnicę Twojej Opatrzności. Nam, przez
Ciebie wprowadzonym do Twojej miłości i pragnienia, nie objawiłeś się
bowiem jedynie pozornie, jak mówią bogoburcze dzieci Manesa, ale
prawdziwie i w naturze ciała, Przyjacielu człowieka.

Stichos: Rozweselę się i rozraduję w Tobie, będę śpiewał imieniu
Twemu, Najwyższy.

Dzisiaj ukazał się dzień radosny i napełniony weselem, bowiem
światłość najprawdziwszych dogmatów błyszczy i jaśnieje Kościół
Chrystusowy, przyozdobiony teraz przywróconymi świętymi ikonami,
jaśnieniem przedstawień i jednomyślnością wiernych, wynagrodzoną przez
Boga.

Także mówimy stichos, ton 6: Powstań, Panie Boże mój, niech wzniesie
się ręka Twoja, nie zapominaj na zawsze o ubogich Twoich.

Śpiewamy isomelos dnia, ton 6:

Mojżesz przyjął prawo w czasie wstrzemięźliwości i przyciągnął lud,
Eliasz poszcząc zamknął niebiosa, a troje dzieci Abrahama przez post
zwyciężyło bezbożnego prześladowcę, przez post przeto i nas, Zbawco,
uczyń godnymi osiągnąć zmartwychwstanie, tak śpiewających: Święty
Boże, Święty Mocny, Święty Nieśmiertelny, zmiłuj się nad nami.

Chwała, i teraz. Błogosławiona jesteś, Bogurodzico.

Wielka doksologia, ektenie i rozesłanie.

Chwała, i teraz. Stichera Ewangelii i pierwsza godzina.

Na Liturgii Błogosławieństwa według tonu na sześć i z kanonu dnia
pieśń szósta na cztery. Prokimenon, ton 4, Pieśń ojców: Błogosławiony
jesteś, Panie, Boże ojców naszych, i chwalebne, i wysławione jest imię
Twoje na wieki. Stichos: Albowiem jesteś sprawiedliwy we wszystkim, co
nam uczyniłeś. Lekcja z Listu do Hebrajczyków, perykopa 229 od połowy.
Alleluja, ton 4: Mojżesz i Aaron wśród Jego kapłanów, i Samuel wśród
wzywających imienia Jego. Stichos: Wzywali Pana, a On wysłuchał ich.
Ewangelia według Jana, perykopa 5. Koinonikon: Chwalcie Pana z
niebios, chwalcie Go na wysokościach. Drugi: Radujcie się,
sprawiedliwi, w Panu, prawym przynależy chwała.

Podczas posiłku spożywamy pokarmy z olejem, ale nie ryby. Jeśli zaś
nadarzy się, pijemy wino, ustanowiona na chwałę Bożą, po dwie czarki.
Tak samo wieczorem po dwie.

W niedzielę I tygodnia na nieszporach,

dodajemy dziesięć stichosów i mówimy cztery stichosy Oktoechosu

i isomelosy Triodionu kyr Józefa, ton 4.

Prosomion: Dałeś znak.

Daj mi rozrzewnienie i odejście od zła, doskonałą poprawę, teraz
pogrążonemu w żądzy cielesnej i oddalonemu od Ciebie, Boże, Królu
wszystkich, znikąd niemającemu nadziei, i zbaw mnie, marnotrawnego, z
wielkiej łaskawości, Jezusie wszechmocny, Zbawco dusz naszych.

Mojżesz przedziwny oczyścił się przez post i ujrzał upragnionego.
Przeto naśladuj go, pokorna moja duszo, staraj się usilnie w dniu
wstrzemięźliwości oczyścić się ze zła, aby Pana dającego tobie
przebaczenie, oczyszczenie i zbawienie, ujrzeć jako dobrego i
Przyjaciela człowieka.

Drugi, kyr Teodora, ton 6:

Prosomion: Archanioła.

Teraz radośnie zaczniemy drugi tydzień postu, spełniając go dzień w
dzień, bracia, uczyniwszy jako ognisty rydwan Eliasza z Tiszbe cztery
wielkie cnoty, rozum podnieśmy nieustraszonością, ciało uzbrójmy
czystością, biegnąc i zwyciężając wroga.

Także trzy z Menei. Chwała, i teraz. Teotokion. Wejście. Pogodna
Światłości. Prokimenon, ton 8: Dałeś dziedzictwo swoje tym, którzy
lękają się Ciebie. Stichos 1 : Z krańców ziemi do Ciebie zawołałem.
Stichos 2: Ukryję się w cieniu skrzydeł Twoich. Stichos 3: Tak
zaśpiewam Twemu imieniu na wieki. I znowu: Dałeś dziedzictwo tym,
którzy lękają się Ciebie, Panie.

Należy wiedzieć, że dwa wielkie prokimenony, to jest: Nie odwracaj
oblicza Twego oraz Dałeś dziedzictw swoje, z ich stichosami jeden po
drugim są śpiewane przez cały święty post. Zaczynamy od Niedzieli
Mięsopustnej, do piątej Niedzieli Postu. I od: Pozwól, Panie, w
wieczór ten, zaczynają się pokłony.

Na stichownie isomelos, ton 8:

Przyjdźcie, oczyśćmy siebie jałmużną i szczodrobliwością wobec
ubogich, nie rozgłaszając, ani też nie okazując naszej dobroczynności,
aby lewica nie dowiedziała się, co czyni prawica, aby pycha nie
zniszczyła owocu jałmużny, ale w tajemnicy zawołajmy do znającego
tajemnice: Ojcze, przebacz nasze grzechy, jako Przyjaciel człowieka!

Męczennikom: Męczennicy Pańscy, uświęcacie wszelkie miejsce i
uleczacie wszelką słabość, módlcie się teraz, prosimy, o wybawienie
naszych dusz z wrogich sieci.

Chwała, i teraz. Teotokion: Niebiosa śpiewają Tobie, pełna łaski Matko
nieznająca męża, i my wysławiamy niezbadane Twoje zrodzenie,
Bogurodzico, módl się o zbawienie dusz naszych.

I dalszy ciąg, jak zwykle.

Na powieczerzu

śpiewamy kanon świętym prorokom, mający akrostych:

Niech klaszcze chór proroków szybko chodząc. Poemat Teofanesa, ton 5.

Pieśń 1

Hirmos: Konia i jeźdźca w Morzu Czerwonym Chrystus zatopił krusząc
wojska prawicą mężną i Izrael ratując, który śpiewa pieśń zwycięstwa.

Dajcie mi łaskę Ducha Bożego, wyśpiewującemu czcigodną waszą pamięć,
jako prorocy łaski Bożej ubłagajcie Chrystusa, początek i przyczynę
wszystkiego, aby dał mi odpuszczenie grzechów.

Naczynia natchnionych przez Boga zgodnych słów i zwierciadła Bożego
jaśnienia, przyjmujące Boże objawienie, opiewajmy wszystkich mądrych w
Bogu proroków.

Mojżesz widzący Boga przyjąwszy na górze synajskiej od Boga prawa,
zajaśniał obliczem przez widzenie Boga, oznaczając tym cudowną łaskę.

Chwała. Pogańskie morze wielobóstwa obłoki poznania Boga z szumem
rozpędziły, głosząc obłokami poznania Boga jedną zasadę mocy w
mądrości Bożej.

I teraz. Teotokion: Prorocy jako surmy głoszące Boga, głoszą Ciebie,
Matkę Bożą, rodzącą w czasach ostatecznych, Przeczysta, nauczywszy się
z wysoka Twoich tajemnic, Bogurodzico.

Pieśń 3

Hirmos: Ten, który na nicości ziemię zawiesił rozkazem swoim i
zawiesił ją w sposób niepodlegający poruszeniu, na niewzruszonej,
Chryste, opoce przykazań Twoich, Kościół Twój umocnij, jedyny
błogosławiony i Przyjacielu człowieka.

Flety duchowe uderzane brzękadłem, wszyscy prorocy głosząc wszystkim
od Boga podobne słowa Twego poznania, Chryste, z umiłowaniem Boga
wyśpiewują, bogacąc się z wysoka jasnością.

Jako oręż powstający na Twój rozkaz są wszyscy prorocy, demaskują
wielce niepokojące oszustwo, Chryste, przyodziawszy się w Twoją Boską
moc i Twoją niezgłębioną władzę.

Chwała. Prorocy napełnili całą ziemię Bożymi i duchowymi czasami
poznania, wyraźnie przedstawiając przedziwną tajemnicę Twojej
Opatrzności, każdy inaczej głosząc Ciebie.

I teraz. Teotokion: Dawno temu nakazana tajemnica, Dziewico, i przed
wiekami przewidziana przez wszystko znającego Boga, w czasach
ostatecznych znalazła w końcu swoje rozwiązanie w Twoim łonie,
Nieskalana.

Pieśń 4

Hirmos: Poznając Twoje Boże uniżenie, Chryste, Habakuk proroczo wołał
z lękiem do Ciebie: Przyszedłeś na zbawienie ludu Twego, zbawić Twoich
pomazańców.

Prorocy głosili w Duchu prawdy bez podstępu i okazali się
świecznikami, mądrzy, oświecającymi wszystkie ludy światłością życia.

Oto teraz widząc spełnienie przez was wygłoszonych słów, Boży prorocy,
sławimy przez was Głoszonego, który czynem spełnił proroctwa.

Chwała. Oświeceni mądrością Bożą, przewidzieliście przyprowadzenie
narodów przez łaskę Bożą, Izraela zaś upadek i wszystkich dóbr
spustoszenie.

I teraz. Teotokion: Boga wcielonego widząc, stojąc na Bożej straży,
Jego to najbogatsi staliście się godnymi zobaczyć, przychodzącego z
dziewiczej góry.

Pieśń 5

Hirmos: Do Ciebie, który odziewasz się światłością jak szatą, wcześnie
rano wołam: Omroczoną duszę moją oświeć, Chryste, jako jedyny Łaskawy.

Izajaszu najmędrszy, od poranka duch twój woła do zasiadającego na
wywyższonym tronie i zaśpiewałeś z chórami aniołów.

Święci kierowani Duchem Jego słowa ciągle światu łaskawie głoszą,
przez co narody zostały oświecone zorzą poznania Boga.

Chwała. Będąc mieszkańcami Bożymi, co przekracza naturę, Jego
mieliście w sobie, a teraz przed Nim teraz stoicie i modlicie się za
nami.

I teraz. Teotokion: Swój najmędrszy rozum i dawny zamiar Bóg wam
przekazał, prorocy Prawdy, że z Dziewicy narodzi się jedyny
miłosierny.

Pieśń 6

Hirmos: Władco Chryste, ukróć morze żądz, nienaturalną burzę niszczącą
duszę, i ze zniszczenia wyprowadź mnie jako Łaskawy.

Życie Boże zobaczywszy i zdobywszy prawdziwe słowo pobożności, święci,
rzeczywiście byliście głosicielami Bożego wcielenia.

Mając moc Bożą powstrzymaliście królów niepowstrzymaną gwałtowność i
zamknęliście paszcze zwierząt, wybawiliście się cali z wnętrza
wieloryba.

Chwała. Jaśniejąc z łona matki całemu światu, święci, byliście
nauczycielami cnót i wszyscy szczodrymi ogrodnikami, o prorocy.

I teraz. Teotokion: Mając myśli pełne miłości do Boga, prorocy
różnorodnymi znakami i obrazami ogłosili Twoje narodzenie, Władczyni.

Katyzma poetycka, ton 2:

Chór proroków z Mojżeszem i Aaronem raduje się dzisiaj, albowiem
proroctwa znajdują swoje spełnienie. Krzyż jaśnieje, którym nas
zbawiłeś, przeto dla ich modlitw, Chryste Boże, zmiłuj się nad nami.

Pieśń 7

Hirmos: Wywyższany ojców Pan płomień wygasił, młodzieńców rosą zrosił,
zgodnie śpiewających: Boże, błogosławiony jesteś.

Niewysłowiona moc Pańskiego nakazu okiełznała lwy w jamie, gdy prorok
wołał: Boże, błogosławiony jesteś!

Odpowiadając Trójcy co do liczby, mądre Twoje dzieci ugasiły płomień,
zgodnie śpiewając: Boże, błogosławiony jesteś!

Chwała. Jaśniejąc jak światła, przez kwiaty cnót uczyniliście ziemię
uczestniczką nieba, potomkowie Abrahama, prorocy śpiewający: Boże,
błogosławiony jesteś!

I teraz. Teotokion: Przewyższyłaś prawo natury, Bogurodzico, rodząc
Pana rządzącego Prawem, któremu wszyscy śpiewają: Boże, błogosławiony
jesteś!

Pieśń 8

Hirmos: Tobie, Stwórco wszystkich, młodzieńcy w piecu uczyniwszy chór,
śpiewali: Wszystkie dzieła Pana, śpiewajcie i wywyższajcie na
wszystkie wieki.

Będąc przyjętymi do wnętrza słodyczy rajskiej, prorocy zestawili chór,
ubłagajcie przeto Chrystusa, aby wybawił z nieszczęść wszystkich,
którzy z wiarą was wysławiają.

Przynieśmy, wierni, śpiew wszystkim prorokom głoszącym Boga, chór
wszyscy zestawiwszy, umocnieni ich słowami, abyśmy usprawiedliwili się
przez ich modlitwy,

Chwała. Prorocy, duchowe naczynia wonności, jawnie mieliście Ducha,
prowadząc wszystkie narody do poznania prawdy i wywyższając Chrystusa
na wieki.

I teraz. Teotokion: Od Ojca zorzę niemającą początku zrodziłaś, która
przyjęła z Ciebie ciało, Dziewico, przeto nieustannie wołamy do
Ciebie: „Raduj się” i wywyższamy, Czysta, na wieki.

Pieśń 9

Hirmos: Izajaszu, wesel się, oto Dziewica poczęła w łonie i rodzi Syna
Emanuela, Boga i Człowieka, Wschód jest imię Jego. Jego wywyższając,
Dziewicę uwielbiamy.

Przyjdźcie teraz jednomyślnie, aby wysławić wszystkich
najczcigodniejszych proroków Bożych, sprawców cudów nadprzyrodzonych,
głoszących wieść wspaniałą, wybraństwo Jakuba, albowiem głosiliście
Chrystusa.

Zaiste byliście głosicielami radości dla całego świata, głosicielami
jawnymi i skarbnicą poznania świetlistej mądrości Bożej, czcigodnymi
ustami, najczcigodniejsze języki Ducha Świętego.

Chwała. Prorocy najmędrsi, widząc wszystkich Stwórcę i Boga jako
mocnego i przez Niego oświecani światłością, czczących pobożnie waszą
pamięć wybawcie z nieszczęść.

I teraz. Teotokion: Byłaś orędowniczką zbawienia dla ludzi, Czysta,
rodząc w ciele Stwórcę i Pana, który ze względu na Ciebie daje
oczyszczenie wszystkim, który Ciebie wysławiają.

Także stichery prorokom, ton 1:

Prosomion: Chwalebni.

Przesławni prorocy, wy króla karciliście, ludziom zaś zuchwałym
przeciwstawiliście się, głosząc w Trójcy jedynego Boga i gorliwie
wypędzając z ziemi oszustwo wielobóstwa, a teraz modlicie się, aby
darowano duszom naszym pokój i wielkie miłosierdzie.

Przesławni prorocy, tułaliście się pobożnie po pustyniach i górach,
cierpiąc głód i pragnienie, i jako wybrańcy Boży zamieszkaliście z
Chrystusem na niebiosach, a teraz modlicie się, aby darowano duszom
naszym pokój i wielkie miłosierdzie.

Przesławni prorocy, cierpliwie znosiliście przepiłowywanie, obrzucanie
kamieniami i zabijanie przez ścięcie mieczem, ze względu na pobożność
staliście się świetlistymi cierpiętnikami, a teraz modlicie się, aby
darowano duszom naszym pokój i wielkie miłosierdzie.

Chwała, i teraz. Teotokion: Zaiste, cuda wspaniałości Twego zrodzenia
przewyższają rozum, Oblubienico Boża, wszyscy prorocy głosili Twoje
przesławne poczęcie i zrodzenie, opiewana przez wszystkich,
niedocieczone i niewypowiedziane, przez które świat został zbawiony.
