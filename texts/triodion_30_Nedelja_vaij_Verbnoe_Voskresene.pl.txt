W Niedzielę Palmową na jutrzni,

po: Pan i Bóg, oba tropariony: Powszechne zmartwychwstanie.

Chwała, i teraz. Pogrzebanych z Tobą przez chrzest.

Po pierwszej recytacji Psałterza katyzma poetycka, ton 4:

Prosomion: Zadziwił się Józef.

Z gałązkami rozumnie, z oczyszczonymi duszami, jak dzieci Chrystusa
wysławmy wiernie, donośnie wołając do Władcy: Błogosławiony jesteś,
Zbawco, który przyszedłeś na świat wybawić Adama z dawnej klątwy,
duchowo będąc, Przyjacielu człowieka, Nowym Adamem, jak i zechciałeś.
Wszystko urządziłeś ku dobremu, Słowo, chwała Tobie!

Chwała, i teraz. Inna katyzma poetycka, ton 4:

Prosomion: Zjawiłeś się.

Gdy wskrzesiłeś Łazarza z grobu po czterech dniach, Panie wszystkich
nauczyłeś trzymać palmy i gałązki, i wołać: Błogosławiony jesteś,
który idziesz!

Czytanie komentarza św. Jana Chryzostoma do Ewangelii.

Po drugiej recytacji Psałterza katyzma poetycka, ton 4:

Prosomion: Zadziwił się.

Nad przyjacielem Twoim, Chryste, łzy wylewasz w tajemnicy i podnosisz
z martwych Łazarza, leżącego martwym, w czym okazałeś współczucie
przyjaźni do człowieka. Zobaczywszy zaś Twoje przyjście, Jezu, mnóstwo
dzieci wyszło dzisiaj, trzymając w rękach palmy i wołając Tobie:
Hosanna! Błogosławiony jesteś, który przyszedłeś zbawić świat!

Chwała, i teraz. Inna katyzma poetycka, ton 1:

Prosomion: Pomimo kamienia opieczętowanego.

Wysławcie zgodnie ludzie i narody: Król bowiem aniołów zasiadł teraz
na źrebięciu oślicy i idzie, chcąc na krzyżu porazić wrogów jako
Mocny. Przeto i dzieci z palmami śpiewają pieśń: Chwała Tobie, który
przyszedłeś, Zwycięzco! Chwała Tobie, Zbawcy Chrystusowi! Chwała
Tobie, Błogosławionemu, Jedynemu Bogu naszemu!

Dalszy ciąg czytania komentarza św. Jana Chryzostoma.

Megalinarion:

Uwielbiamy Ciebie, Dawco życia Chryste: Hosanna na wysokościach! I my
Tobie śpiewamy: Błogosławiony, który idzie w imię Pańskie!

1. Panie, Panie nasz, jak cudowne jest imię Twoje po całej ziemi.

2. Albowiem Majestat Twój przewyższa niebiosa.

3. Z ust dzieci i niemowląt zgotowałeś chwałę.

4. Ze względu na Twych wrogów zniszczyłeś wroga i mściciela.

5. Zakazałeś ludom i zginie niegodny.

6. Kamień, który odrzucili budowniczowie, ten stał się kamieniem
węgielnym.

7. Jest on od Pana i jest przedziwny w oczach naszych.

8. Pan na Syjonie wielki i wznosi się nad wszystkimi ludźmi.

9. Tam skruszy łuki wrogów.

10. Usłysz i rozwesel się, Syjonie, i rozraduj się córo Judejska.

11. Ogłoście na Syjonie imię Pańskie i chwałę Jego w Jerozolimie.

12. Albowiem Bóg zbawi Syjon i odbudowane zostaną mury judejskie.

13. Tobie przynależy pieśń na Syjonie, Boże, i do Ciebie pomodlą się w
Jerozolimie.

14. Błogosławiony, który idzie w imię Pańskie, Bóg i Pan, i objawił
się nam.

15. Urządźcie święto aż do rogów ołtarza.

16. Na dziedzińcach Domu Pańskiego, pośrodku ciebie, Jerozolimo.

17. Zakrólował Pan na wieki, Bóg twój, Syjonie, z pokolenia na
pokolenie.

18. Chwała Jego trwa na wiek, i na wieki wieków. Chwała, i teraz.

Alleluja. Alleluja. Alleluja, chwała Tobie, Boże, trzy razy.

Katyzma poetycka po polijeleosie, ton 8:

Prosomion: Nakazane.

Ten, który zasiada na tronie cherubinów i na źrebięciu oślicy zasiadł
ze względu na nas, i poszedł na dobrowolną śmierć, dzisiaj słyszy
dzieci głoszące „Hosanna!”, narody śpiewające: Synu Dawidowy,
przyspiesz zbawienie tych, których stworzyłeś, Błogosławiony Jezusie,
po to bowiem przyszedłeś, żebyśmy zrozumieli chwałę Twoją.

Czytanie o święcie. Homilia kyr Andrzeja z Krety.

Także anabatmi, ton 4:

Od młodości mojej liczne dręczą mnie pokusy, lecz sam mnie ochraniaj i
zbaw, Zbawco mój. Nienawidzący Syjonu, będziecie zawstydzeni przez
Pana i jak trawa w ogniu będziecie wysuszeni.

Chwała, i teraz. Świętym Duchem żywi się wszelka dusza i w czystości
wywyższa, jaśniejąc troistą jednością świętej tajemnicy.

Prokimenon, ton 4: Z ust niemowląt i osesków zgotowałeś chwałę.
Stichos: Panie, Panie nasz, jak cudowne jest imię Twoje po całej
ziemi.

Ewangelia według Mateusza (perykopa 82; 21, 1-11. 15-17).

W owym czasie, gdy Jezus przybliżył się do Jerozolimy i przyszedł do
Betfage na Górze Oliwnej, wtedy Jezus posłał dwóch uczniów, mówiąc im:
«Idźcie do wsi, która jest przed wami, a zaraz znajdziecie oślicę
uwiązaną i źrebię z nią. Odwiążcie je i przyprowadźcie do Mnie! A
gdyby wam kto co mówił, powiecie: „Pan ich potrzebuje, a zaraz je
puści”». Stało się to wszystko, żeby się spełniło słowo wypowiedziane
przez Proroka mówiącego: Powiedzcie Córze Syjońskiej: Oto Król twój
przychodzi do Ciebie łagodny i siedzący na osiołku, źrebięciu oślicy.
Uczniowie poszli i uczynili, jak im Jezus nakazał. Przyprowadzili
oślicę i źrebię i położyli na nie swe płaszcze, a On usiadł na nich. A
ogromny tłum słał swe płaszcze na drodze, inni obcinali gałązki z
drzew i ścielili na drodze. A tłumy, które Go poprzedzały i które szły
za Nim, wołając mówiły: Hosanna Synowi Dawida! Błogosławiony, który
przychodzi w imię Pańskie! Hosanna na wysokościach! A gdy wjechał do
Jerozolimy, poruszyło się całe miasto, mówiąc: «Kto to jest?» A tłumy
odpowiadały: «To jest Jezus prorok z Nazaretu w Galilei». Lecz
arcykapłani i uczeni w Piśmie widząc cuda, które uczynił, i dzieci
wołające w świątyni i mówiące: «Hosanna Synowi Dawida», oburzyli się i
rzekli do Niego: «Czy słyszysz, co one mówią?» A Jezus rzekł im: «Tak
jest. Czy nigdy nie czytaliście: Z ust niemowląt i ssących zgotowałeś
sobie chwałę?» I zostawiwszy ich, wyszedł z miasta do Betanii i tam
zanocował.

Nie mówi się Zmartwychwstanie Chrystusa zobaczywszy. Odmawiamy Psalm
50.

Kapłan bierze kadzielnicę, okadza w formie krzyża, i odmawia modlitwę
pobłogosławienia palm:

Diakon: Do Pana módlmy się.

Chór: Panie, zmiłuj się.

Panie Boże nasz, który zasiadasz na cherubinach, Ty wzbudziłeś moc
Twego Syna, Pana naszego Jezusa Chrystusa, aby zbawił świat przez
krzyż, pogrzeb i zmartwychwstanie swoje. Jego to, przychodzącego teraz
do Jerozolimy na dobrowolną śmierć, ludzie pozostający w ciemności i
cieniu śmierci spotkali wziąwszy symbole zmartwychwstania, gałęzie
drzew i gałązki palm, oznaczając tym zmartwychwstanie. Sam, Władco, i
nas, którzy ich naśladując w przedświąteczny ten dzień nosimy w rękach
palmy i gałązki drzew, zachowaj i ochroń. Abyśmy jak owe tłumy i
dzieci wołające Tobie: „Hosanna”, my także w hymnach i pieśniach
duchownych osiągnęli życiodajne zmartwychwstanie po trzech dniach, w
tymże Chrystusie Jezusie, Panu naszym, z którym błogosławiony jesteś z
Najświętszym, i Dobrym, i Życiodajnym Twoim Duchem, teraz i zawsze, i
na wieki wieków. Amen.

Po odmówieniu modlitwy kapłan trzykrotnie kropi palmy wodą święconą,
mówiąc:

Poświęcane są te palmy pokropieniem tą wodą święconą, w imię Ojca i
Syna, i Świętego Ducha. Amen.

Kiedy zaś bracia całują Ewangeliarz, igumen rozdaje palmy. Stichera,
ton 2:

Dzisiaj Chrystus wchodzi do miasta Betanii, siedząc na źrebięciu
oślicy i rozwiązuje okropną nierozumność pogan, od dawna szalejącą.

Kanon. Poemat kyr Kosmasa,

który to kanon ma akrostych: Hosanna, Chrystus Błogosławiony Bóg. Ton
4:

Pieśń 1

Hirmos: Źródła otchłani okazały się niemającymi wilgoci i odkryło się
dno morza, targanego burzą, bowiem Ty dłonią tak mu nakazałeś, i
zbawiłeś naród wybrany, śpiewający zwycięską pieśń Tobie, Panie.

Stichos: Chwała Tobie, Boże nasz, chwała Tobie!

Z ust niewinnych dzieci i niemowląt zgotowałeś chwałę Twoich sług,
zniszczywszy wroga i męką krzyża zemściwszy upadek dawnego Adama, aby
wskrzesić go przez drzewo, śpiewającego zwycięską pieśń Tobie, Panie.

Chwałę Kościół sprawiedliwych Żyjącemu na Syjonie, Tobie, Chryste,
przynosi. W Tobie zaś Izrael raduje się, swoim Stwórcy, i góry
przedstawiające bezlitosność pogan radują się z Twego oblicza,
śpiewając zwycięską pieśń Tobie, Panie.

Katabasja jako hirmos pieśni.

Pieśń 3

Hirmos: Naród izraelski pił z odsieczonego skraju kamienia, toczącego
wodę z Twego nakazu, ale tym kamieniem i życiem jesteś Ty, Chryste, na
którym umocniony jest Kościół, śpiewający: Hosanna! Błogosławiony
jesteś, który idziesz!

Przerażona otchłań wypuściła martwego od czterech dni Łazarza, na
Twoje polecenie, jesteś bowiem zmartwychwstaniem i życiem, Chryste, w
którym umocniony Kościół woła: Hosanna! Błogosławiony jesteś, który
idziesz!

Zaśpiewajcie, ludzie, na Syjonie jak przystoi Bogu, i pomódlcie się do
Chrystusa w Jerozolimie, który sam idzie władczo w chwale. W Nim
umocniony Kościół woła: Hosanna! Błogosławiony jesteś, który idziesz!

Hypakoe, ton 6: Najpierw z gałązkami śpiewając, potem z kijami pojmali
Chrystusa niewdzięczni Żydzi. My zaś z wiarą niezmiennie zawsze czcząc
Go jako dobroczyńcę, wołamy do Niego: Błogosławiony jesteś, który
idziesz wezwać Adama!

Pieśń 4

Hirmos: Chrystus, tryumfalnie idący Bóg nasz, nie spóźni się z
przyjściem z góry, ocienionej czaszy, z Dziewicy zrodzony bez męża,
mówi dawny prorok, przeto my wszyscy będziemy wołać: Chwała mocy
Twojej, Panie!

Góry i wszystkie pagórki niech toczą jak olej żywą radość i drzewa
dębowe niech się rozweselą. Chrystusa wysławiajcie, narody i wszyscy
ludzie, weseląc się wołajcie do Niego: Chwała mocy Twojej, Panie!

Król wieków Pan przyjdzie, obleczony w moc, wspaniałość piękna Jego i
chwała są niezrównane na Syjonie. Przeto wszyscy wołamy: Chwała mocy
Twojej, Panie!

Pan, który piędzią wymierzył niebo i dłonią ziemię, przyjdzie, bowiem
wybrał Syjon, i zechce w nim żyć i królować, i pokocha ludzi z wiarą
wołających: Chwała mocy Twojej, Panie!

Pieśń 5

Hirmos: Wejdź na górę, głoszący Syjonowi, i mocno podnieś głos,
głoszący Jerozolimie: Sławne rzeczy mówią o tobie, miasto Boże, pokój
dla Izraela i zbawienia dla pogan.

Bóg, który zasiada na cherubinach na wysokościach i patrzy na
pokornych, sam idzie władczo w chwale i wszystko napełniło się Boską
chwałą Jego. Pokój dla Izraela i zbawienie dla pogan.

Syjonie, święta góro Boża, i Jerozolimo! Popatrz naokoło oczyma swymi
i zobacz zgromadzone w tobie dzieci twoje. Oto bowiem z daleka
przyszły pokłonić się Królowi twemu. Pokój dla Izraela i zbawienie dla
pogan.

Pieśń 6

Hirmos: Zakrzyknęły w radości dusze sprawiedliwych: Teraz nowe
Przymierze dawane jest światu i ludzie niechaj odnowią się przez
pokropienie Boską Krwią.

Przyjmij, Izraelu, Królestwo Boże, a będący w ciemnościach niech ujrzą
światłość wielką i ludzie niechaj odnowią się przez pokropienie Boską
Krwią.

Wypuść uwolnionych więźniów swoich, Syjonie, i wyprowadź ich z
bezwodnego rowu niewiedzy, i ludzie niechaj odnowią się przez
pokropienie Boską Krwią.

Kontakion isomelos, ton 6: Na tronie i na niebie, i na źrebięciu
oślicy na ziemi noszony, Chryste Boże, przyjąłeś chwałę aniołów i
pieśń ludzi, wołających do Ciebie: Błogosławiony jesteś, który idziesz
wezwać Adama!

Chwała, i teraz. Ikos: Ponieważ Ty, Nieśmiertelny, związałeś otchłań,
uśmierciłeś śmierć i wskrzesiłeś świat, to dzieci sławiąc Ciebie,
Chryste, jako Zwycięzcę, z palmami w dłoniach tak wołały Tobie
dzisiaj: Hosanna Synowi Dawidowemu! Już bowiem nie dzieci,
powiedziano, zabite będą za dziecko Marii, ale Ty jeden rozpięty
zostaniesz za wszystkie dzieci i starców. Nie spadnie już na nas
miecz, bowiem Twój bok zostanie przebity włócznią. Przeto radując się,
wołamy: Błogosławiony jesteś, który idziesz wezwać Adama!

Synaksarion:

W ten sławny i święty dzień świętujemy wejście naszego Pana do miasta
Jerozolimy.

Stichos 1: Na źrebięciu oślicy zasiadł Ten, który słowem rozciągnął
niebo.

Stichos 2: Troszcząc się o ludzi, wyzwolił ich z nierozumności.

Pozwól nam zobaczyć Twoje świetliste i życiodajne zmartwychwstanie, i
zmiłuj się nad nami, teraz i zawsze, i na wieki wieków. Amen.

Pieśń 7

Hirmos: Ty, który wybawiłeś w ogniu Abrahamowe Twoje dzieci i zabiłeś
Chaldejczyków, aby sprawiedliwość sprawiedliwie pochwycić, wysławiany
Panie Boże ojców naszych, błogosławiony jesteś!

Kłaniając się i radując z uczniami, ludzie z palmowymi gałązkami w
rękach wołali: Hosanna Synowi Dawidowemu! Wysławiany jesteś, Panie
Boże ojców naszych, błogosławiony jesteś!

Mnóstwo jeszcze nie skuszonych przez zło dzieci, Tobie, Królowi
Izraela i aniołów, zaśpiewało pieśń godną Boga: Wysławiany jesteś,
Panie Boże ojców naszych, błogosławiony jesteś!

Mnóstwo ludu z palmami i gałązkami witało Ciebie, Chryste, i wołało:
Błogosławiony jesteś, Królu wieków, któryś przyszedł! Wysławiany
jesteś, Panie Boże ojców naszych, błogosławiony jesteś!

Pieśń 8

Hirmos: Wesel się, Jerozolimo! Tryumfujcie, miłośnicy Syjonu!
Przyszedł bowiem Król Mocy, królujący na wieki. Niech cała ziemia
upokorzy się przez Jego obliczem i niech woła: Wszystkie dzieła
Pańskie, błogosławcie Pana!

Zasiadłszy na młodym źrebięciu oślicy zjawił się Chrystus, Król twój,
Syjonie, bowiem On przyszedł zniszczyć szaleńczy błąd bałwochwalstwa i
powstrzymać nieopanowane szaleństwo wszystkich pogan, aby oni
śpiewali: Wszystkie dzieła Pańskie, błogosławcie Pana!

Wesel się bardzo, Syjonie, Chrystus Bóg twój zakrólował na wieki. On,
jak napisano, łagodny i zbawiający, sprawiedliwy Zbawiciel nasz,
przybył na źrebięciu oślicy, aby zniszczyć końską dzikość wrogów,
którzy nie wołają: Wszystkie dzieła Pańskie, błogosławcie Pana!

Nieprawe zgromadzenie niepokornych jest wypędzane ze świętego
ogrodzenia dlatego, że z Bożego Domu modlitwy uczyniło ono jaskinię
zbójców, odrzuciwszy w sercach Zbawiciela, do którego wołamy:
Wszystkie dzieła Pańskie, błogosławcie Pana!

Nie śpiewamy: Czcigodniejszą od Cherubinów.

Pieśń 9

Hirmos: Bóg i Pan, i objawił się nam, urządźmy święto i przyjdźmy
radując się, będziemy w weselu wielbić Chrystusa, i z palmami, i
gałązkami w rękach, wołajmy: Błogosławiony, który idzie w imię Pana,
Zbawiciel nasz!

Po cóż buntujecie się, narody? Uczeni w Piśmie i kapłani, cóż to
zamyśliliście złego, pytając: Kim jest Ten, któremu dzieci z palmami i
gałązkami w dłoniach, wołają w pieśniach: Błogosławiony, który idzie w
imię Pana, Zbawiciel nasz!

Oto Bóg nasz, któremu nie ma równego, odkrywszy najwierniejszą drogę
zbawienia, ukazał ją ukochanemu Izraelowi. Potem sam zjawił się i żył
między ludźmi. Błogosławiony, który idzie w imię Pana, Zbawiciel nasz!

Po cóż wy, niepokorni, stawiacie sobie zgorszenia na drodze? Nogi
wasze są chętne, aby przelać krew Władcy. Ale On bez wątpienia
zmartwychwstanie, aby zbawić wołających: Błogosławiony, który idzie w
imię Pana, Zbawiciel nasz!

Fotagogikonu nie mówimy, a tylko: Święty Pan Bóg nasz, trzykrotnie,
ton 4.

Do psalmów światłości dodajemy sześć stichosów i śpiewamy cztery
stichery isomelosy. Ton 4:

Mnóstwo ludzi, Panie, rozścielało na drodze szaty swoje, inni zaś
obcinali gałązki drzew i nieśli. Idący z przodu i z tyłu wołali,
mówiąc: Hosanna Synowi Dawidowemu! Błogosławiony jesteś, który
przyszedłeś i znowu przyjdziesz w imię Pańskie!

Gdy chciałeś wejść do świętego miasta, Panie, ludzie nieśli gałązki
drzew i śpiewali Tobie, Władcy wszystkich. Widząc Ciebie na źrebięciu
oślicy siedzącym, jak na cherubinach widzieli Ciebie, przeto tak
wołali: Hosanna na wysokościach! Błogosławiony jesteś, który
przyszedłeś i znowu przyjdziesz w imię Pańskie!

Wyjdźcie narody, wyjdźcie ludzie, zobaczcie dzień Króla niebieskiego,
jak na tronie na wysokościach, tak na źrebięciu oślicy wchodzi do
Jerozolimy. Rodzie żydowski, niewierny i cudzołożny, przyjdź i zobacz
Tego, którego widział Izajasz w ciele ze względu na nas mającego
przyjść, jak zaręcza sobie pogan jako cnotliwy nowy Syjon, i odrzuca
osądzoną synagogę. Przyjdźcie zobaczyć, jak na to niezniszczalne i
nieskalane małżeństwo zeszły się sławiące Boga, nieskalane i
nieznające zła dzieci. Z nimi także my śpiewając zawołajmy pieśń
anielską: Hosanna na wysokościach Temu, który ma wielkie miłosierdzie!

Aby przekonać wszystkich przed dobrowolną śmiercią Twoją, Chryste
Boże, o powszechnym zmartwychwstaniu, martwego Łazarza w Betanii
władczą mocą Twoją po czterech dniach wskrzesiłeś z grobu. Ślepym zaś,
Zbawco, darowałeś widzenie światła i do świętego miasta z uczniami
Twoimi wszedłeś, siedząc na źrebięciu oślicy, wypełniając
przepowiednie proroków, jak na cherubinach noszony i dzieci hebrajskie
z gałązkami, i palmami spotkały Ciebie. Przeto i my, nosząc gałązki
oliwne i palmy w dłoniach, dziękczynnie wołamy do Ciebie: Hosanna na
wysokościach! Błogosławiony, który idzie w imię Pańskie!

Chwała, i teraz. Ton 6: Na sześć dni przed Paschą, przyszedł Jezus do
Betanii, i przystąpili do Niego uczniowie Jego, mówiąc Mu: Panie,
gdzie chcesz, żebyśmy Ci przygotowali Tobie Paschę do spożycia? On zaś
posłał ich: Idźcie do wsi, która jest przed wami i znajdziecie
człowieka niosącego dzban wody. Idźcie za nim i powiedzcie
gospodarzowi domu: Nauczyciel mówi, u ciebie uczynię Paschę z uczniami
moimi.

Wielka doksologia, Troparion: Powszechne zmartwychwstanie, ektenie i
rozesłanie: Chrystus, prawdziwy Bóg nasz, który zechciał zasiąść na
źrebięciu oślicy dla naszego zbawienia, dla modlitw Przeczystej swojej
Matki, świętych, sławnych, chwalebnych apostołów i wszystkich
świętych, zmiłuje się nad nami i zbawi nas, bo jest Dobrym i
Przyjacielem człowieka.

Pierwsza godzina, mowa katechetyczna i litia poza monasterem.

Na Liturgii antyfona pierwsza, ton 2: Umiłowałem Pana, albowiem
usłyszał głos błagania mego. Refren: Dla modlitw Bogurodzicy, Zbawco,
zbaw nas. Stichos 2: Albowiem skłonił ucho swoje do mnie w dni moje,
kiedy wzywałem. Stichos 3: Ogarnęły mnie boleści śmiertelne, męki
otchłani dosięgły mnie. Stichos 4: Spotkałem utrapienia i boleść, i
imienia Pańskiego wezwałem. Antyfona druga: Uwierzyłem, przeto
przemówiłem: Bardzo jestem poniżony. Refren: Zbaw nas, Synu Boży,
Który wsiadłeś na osiołka, śpiewających Ci: Alleluja. Stichos 2: Cóż
oddam Panu za wszystko, co mi uczynił? Stichos 3: Kielich zbawienia
przyjmę i wezwę imienia Pańskiego. Chwała, i teraz. Jednorodzony Synu.
Antyfona trzecia, ton 1: Wysławiajcie Pana, bo jest dobry, bo na wieki
miłosierdzie Jego. Troparion: Powszechne zmartwychwstanie przed swoją
męką uwiarygodniając. Stichos 2: Niech mówi więc dom Izraela: Bo
dobry, bo na wieki miłosierdzie Jego. Stichos 3: Niech mówi więc dom
Aarona: Bo dobry, bo na wieki miłosierdzie Jego. Stichos 4: Niech
mówią więc wszyscy lękający się Pana: Bo dobry, bo na wieki
miłosierdzie Jego. Eisodikos: Błogosławiony, który idzie w imię
Pańskie, błogosławimy was z domu Pańskiego, Bóg i Pan, i objawił się
nam. Troparion pierwszy, ton 1: Powszechne zmartwychwstanie przed
swoją męką uwiarygodniając, z martwych wzbudziłeś Łazarza, Chryste
Boże, przeto i my, jak hebrajskie dzieci, niosąc symbole zwycięstwa,
śpiewamy Ci, Zwycięzco śmierci: Hosanna na wysokościach!
Błogosławiony, który idzie w imię Pańskie! Troparion drugi, ton 4:
Chwała. Pogrzebanych z Tobą przez chrzest, Chryste Boże nasz, raczyłeś
przez zmartwychwstanie obdarzyć życiem nieśmiertelnym i śpiewając
hymny, wołamy: Hosanna na wysokościach! Błogosławiony, który
przychodzi w imię Pańskie! Kontakion, ton 6: I teraz. Na niebie na
tronie i na źrebięciu oślicy na ziemi noszony, Chryste Boże, przyjąłeś
chwałę aniołów i pieśń ludzi, wołających do Ciebie: Błogosławiony
jesteś, który idziesz wezwać Adama!

Prokimenon, ton 3: Błogosławiony, który idzie w imię Pańskie, Bóg i
Pan, i objawił się nam. Stichos: Wysławiajcie Pana, albowiem jest
dobry, albowiem na wieki miłosierdzie Jego.

Czytanie Listu świętego Apostoła Pawła do Filipian (perykopa 247; 4,
4-9).

Bracia, radujcie się zawsze w Panu i jeszcze raz powtarzam: radujcie
się! Niech będzie znana wszystkim ludziom wasza wyrozumiała łagodność:
Pan jest blisko! O nic się już zbytnio nie troskajcie, ale w każdej
sprawie wasze prośby przedstawiajcie Bogu w modlitwie i błaganiu z
dziękczynieniem. A pokój Boży, który przewyższa wszelki umysł, będzie
strzegł waszych serc i myśli w Chrystusie Jezusie. W końcu, bracia,
wszystko, co jest prawdziwe, co godne, co sprawiedliwe, co czyste, co
miłe, co zasługuje na uznanie, jeśli jest jakaś cnota i czyn
chwalebny, to miejcie na myśli. Czyńcie to, czego się nauczyliście, co
przejęliście, co usłyszeliście i co zobaczyliście u mnie, a Bóg pokoju
będzie z wami.

Alleluja, ton 4: Zaśpiewajcie Panu pieśń nową, albowiem Pan dokonał
cudów. Stichos: Ujrzały wszystkie krańce ziemi zbawienie Boga naszego.

Ewangelia według Jana (perykopa 41; 12, 1-18).

Na sześć dni przed Paschą Jezus przyszedł do Betanii, gdzie był zmarły
Łazarz, którego wskrzesił z martwych. Urządzono tam dla Niego
wieczerzę, a Marta posługiwała. Łazarz był zaś jednym ze
spoczywających z Nim u stołu. Maria wziąwszy funt drogiego olejku
nardowego, namaściła nogi Jezusowi i otarła włosami swymi. A dom
napełnił się wonią olejku. Mówi Judasz Iskariota, jeden z uczniów
Jego, który miał Go wydać: «Czemu nie sprzedano tego olejku za trzysta
denarów i nie rozdano ubogim?» Powiedział zaś to nie dlatego, jakoby
dbał o biednych, ale ponieważ był złodziejem, i mając trzos wykradał
to, co składano. A Jezus mówi: «Zostaw ją! Zachowała to na dzień
pogrzebu mojego. Ubogich bowiem zawsze macie u siebie, ale Mnie nie
zawsze macie». Wielki tłum Żydów dowiedział się, że tutaj jest, i
przyszli nie tylko ze względu na Jezusa, ale także by ujrzeć Łazarza,
którego wskrzesił z martwych. Arcykapłani zatem postanowili, że i
Łazarza zabiją, gdyż wielu z jego powodu odłączyło się od Żydów i
uwierzyło w Jezusa. Nazajutrz wielki tłum, który przyszedł na święto,
usłyszawszy, że Jezus idzie do Jerozolimy, wziął gałązki palmowe i
wyszedł Mu na spotkanie, wołając: «Hosanna! Błogosławiony, który
przychodzi w imię Pańskie, Król Izraela!» A Jezus znalazłszy osiołka,
wsiadł na niego, jak jest napisane: Nie bój się, Córo Syjońska! Oto
Król twój przychodzi, siedząc na oślęciu. Z początku nie zrozumieli
tego uczniowie Jego, ale gdy Jezus został uwielbiony, wtedy
przypomnieli sobie, że to o Nim było napisane i że to uczynili dla
Niego. Świadczył więc ten lud, który był z Nim, gdy Łazarza wywołał z
grobu i wskrzesił go z martwych. Dlatego też lud wyszedł Mu na
spotkanie, albowiem usłyszał, że On uczynił ten znak.

Koinonikon: Błogosławiony, który idzie w imię Pańskie, Bóg i Pan, i
objawił się nam. Alleluja.

Podczas posiłku jemy ryby i pijemy wino, dzięki składając Bogu.

W niedzielę palmową wieczorem,

do: Panie, wołam do Ciebie dodajemy dziesięć stichosów i śpiewamy trzy
isomelosy, ton 8:

Raduj się i wesel miasto Syjon, upiększ się i raduj Kościele Boży, oto
bowiem Król twój przyszedł w sprawiedliwości, siedząc na źrebiątku
oślęcia, wysławiany przez dzieci: Hosanna na wysokościach!
Błogosławiony jesteś, który masz wielość zmiłowań, zmiłuj się nad
nami!

Dzisiaj Zbawca przyszedł do miasta Jerozolimy wypełnić Pismo i wszyscy
wzięli w ręce palmy, szaty zaś rozścielali przed Nim wiedząc, że On
jest Bogiem naszym, któremu cherubini śpiewają nieustannie: Hosanna na
wysokościach! Błogosławiony jesteś, który masz wielość zmiłowań,
zmiłuj się nad nami!

Chwała, i teraz. Ten, który jest noszony na cherubinach i opiewany
przez serafinów, zasiadł na źrebięciu, jak przepowiedział Dawid.
Dzieci jako Bogu śpiewały Tobie, Żydzi zaś bluźnili szaleńczo, a
zasiadanie na źrebięciu oślicy oznaczało nieopanowaną rozwiązłość
pogan i ich przejście od niewiary do wiary. Chwała Tobie, Chryste,
jedyny miłosierny i Przyjacielu człowieka!

Wejście. Prokimenon niedzieli, ton 8: Oto teraz błogosławcie teraz
Pana, wszyscy słudzy Pańscy.

Na stichownie stichery isomelosy, ton 2:

Od gałązek i palm, jako od Bożego święta na Boże przychodząc święto,
do czcigodnych Chrystusowych cierpień, wierni zbiegnijmy się na
zbawczą tajemnicę. Zobaczmy Tego, który za nas cierpi mękę dobrowolną,
Jemu to zaśpiewajmy należny śpiew dziękczynny, z rozrzewnieniem
wołając: Źródło miłosierdzia i przystani zbawienia, Panie, chwała
Tobie!

Stichos: Zaśpiewajcie Panu pieśń nową, zakrzyknij Bogu cała ziemio.

Ton 3: Strasznie jest wpaść w ręce Boga Żywego, On bowiem jest Sędzią
zamysłów i myśli serca. Nikt niechaj nie wchodzi kusząc wiarę
nieskalaną, ale w łagodności i gorliwości przystąpmy do Chrystusa,
abyśmy otrzymali miłosierdzie i znaleźli łaskę ku pomocy we właściwym
czasie.

Stichos: Ujrzały wszystkie krańce ziemi zbawienie Boga naszego.

Ton 7: Zgromadzenie fałszywe i cudzołożne, swemu mężowi nie dochowałoś
wierności, na której trzyma się Przymierze, którego nie byłoś
dziedzicem. Po cóż chwalicie się Ojcem, gdy odrzucacie Syna? Proroków
nie przyjęłoś, którzy głosili Syna. Przeto powstydzisz się swoich
dzieci, wołających: Hosanna Synowi Dawidowemu! Błogosławiony, który
idzie w imię Pańskie!

Chwała. Ton 2: Od gałązek i palm, jako od Bożego święta przychodząc na
Boże święto, do czcigodnych Chrystusowych cierpień, wierni zbiegnijmy
się na zbawczą tajemnicę. Zobaczmy Tego, który za nas cierpi mękę
dobrowolną, Jemu to zaśpiewajmy należny śpiew dziękczynny, z
rozrzewnieniem wołając: Źródło miłosierdzia i przystani zbawienia,
Panie, chwała Tobie!

I teraz. Ton 3: Strasznie jest wpaść w ręce Boga Żywego, On bowiem
jest Sędzią zamysłów i myśli serca. Nikt niechaj nie wchodzi kusząc
wiarę nieskalaną, ale w łagodności i gorliwości przystąpmy do
Chrystusa, abyśmy otrzymali miłosierdzie i znaleźli łaskę ku pomocy we
właściwym czasie.

Dalej wszystko według porządku i zwykłe pokłony.

W niedzielę wieczorem,

mówimy małe powieczerze, na którym śpiewamy trójpieśń kyr Andrzeja z
Krety. Ton 8:

Pieśń 1

Hirmos: Bogu kruszącemu wrogów prawicą swoją i przeprowadzającemu
Izraela przez Czerwone Morze, śpiewajmy Jemu jako Wybawicielowi
naszemu, albowiem się wysławił.

Naśladujmy cnotliwego Józefa, wierni, rozumiejąc Tego, który uczcił
ludzką naturę duchową, chroniąc ją we wszystkim i żyjąc prawdziwie
cnotą.

Upodobniłem się do drzewa figowego swoim brakiem dobrych czynów.
Unikajmy tego, abyśmy nie uschli jak ono wtedy, symbolizując listowiem
przedtem opisane zgromadzenie żydowskie.

Postać Władcy przedstawiał Józef, gdy został wrzucony do jamy i
sprzedany przez braci, wszystko znosi zaiste godny pamięci wzór
Chrystusa.

Uciekajmy, bracia, przed niepłodnością drzewa figowego, zrozumiejmy
ten obraz, abyśmy nie uschli jak ono wtedy, gdy powracający Przyjaciel
człowieka czując głód przyszedł do niego.

Jezus pragnie dobrowolnie cierpieć za świat, idzie ze swoimi uczniami
do miasta Jerozolimy ku dobrowolnej śmierci, którą przyjdzie
przecierpieć.

Przylgnąwszy do Pana wszystko pilnie starającego się przecierpieć,
bądźmy gotowi na oplucie, na kpiny i na poniżenia. Obyśmy rozsławili
się współcierpieniem z Jego przeczystymi mękami.

Cierpieniami ulecza cierpienia za nas ucierpiawszy, sprowadza bowiem
na naszą ludzką naturę swoje życiodajne męki, abyśmy się zbawili.

Chwała. Triadikon: Trzech niemających początku wysławię, Trzech
świętym śpiewam, Trzech zawsze współbędących w jednej naturze głoszę,
jeden bowiem w Ojcu, Synu i Duchu sławiony jest Bóg.

I teraz. Teotokion: Laska bowiem Mojżesza i laska Aarona przedziwną
miały przemianę i przewyższającą rozum Opatrzność. Twoje zaś łono,
Rodzicielko Boga, nowe zrodzenie odnawia.

Katyzma poetycka, ton 1:

Prosomion: Objawiłeś się.

Osądzenie drzewa figowego niech Ciebie nie uprzedzi, lecz postaraj się
przekazać Chrystusowi dobre owoce wędzidłem serca, duszo, przynosząc
je w pokucie.

Pieśń 8

Hirmos: Na górze świętej wysławieniem w krzewie ognistym Mojżeszowi
tajemnicę Dziewicy objawiającemu, Panu śpiewajcie i wywyższajcie na
wszystkie wieki.

Cnotliwością upiększywszy życie i w mądrości zachowując wiarę, w
sprawiedliwości znajdziemy zwyczaje, aby w męstwie razem iść
ukrzyżować się z Chrystusem.

Drugą Ewę znalazł Egipcjankę, ale nie dał się zwyciężyć patriarcha
Józef do czynu nieprzyzwoitego, lecz stał jak jakiś diament, nie
pochłonięty przez grzeszne żądze.

Przechodząc przez drogę życia, Zbawco mój, zapragnąłeś dobrowolnie
zbawienia wszystkich. Zapragnąłeś bowiem tego, aby nawrócili się do
Ciebie będący daleko.

Praojciec zakosztował z drzewa i poznał, że jest nagi i wstydliwy,
wziąwszy liście figowe przepasał się. Zgromadzenie bowiem przedstawia
obnażenie Chrystusa.

Przygotuj się, duszo, przed odejściem, urządź sobie życie według tego
wzoru, gorliwie staraj się współcierpieć i współukrzyżować się, i
współumrzeć z Chrystusem, który ze względu na ciebie pragnął cierpieć,
aby ciebie wysławić.

Jakże nie przerazi się śmierć, Zbawco mój? Jakże nie ulęknie się
otchłań spotykając Ciebie, z własnej woli dążącego na męki, widząc
Ciebie sprawiedliwego, który poszedł cierpieć za niesprawiedliwych?

Widząc powstanie Łazarza Żydzi, kapłani i lewici pod przysięgą zgody
przygotowali przez zawiść fałsz zdrady, wydając Chrystusa Piłatowi na
śmierć.

Owieczka Twoja i służebnica, i Dziewica, widząc Ciebie zdążającego na
mękę i oddającego za nas duszę, Dobrego Pasterza, łonem macierzyńskim
płakała nad Tobą.

Błogosławimy Ojca i Syna i Świętego Ducha, Pana.

Triadikon: Jako jednego naturą opiewam Ciebie, czczę Ciebie jako
Trójcę Osób, Ojcze i Synu, i Duchu Najświętszy, sławię na wieki
niemającą początku władzę królestwa Twego.

I teraz. Teotokion: Modli się do Ciebie Bogurodzica, Chryste, modli
się za zgromadzenie Twoich uczniów: Twój pokój daj Twemu światu i daj
nam Twoje obfite zmiłowanie na wieki.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Na górze świętej wysławieniem.

Pieśń 9

Hirmos: Obce matkom jest dziewictwo i dziwne dla dziewic jest rodzenie
dzieci, w Tobie, Bogurodzico, oba się pogodziły, przeto wszystkie
pokolenia ziemskie Ciebie nieustannie uwielbiamy.

Obca jest nieprawym cnotliwość i dziwne jest dla sprawiedliwych
naruszenie prawa, wielki Józef uniknął grzechu i jest wzorem
cnotliwości, zaiste jest podobieństwem Chrystusa.

Obce jest nieprawym przestrzeganie prawa i dziwna jest dla niewiernych
mądrość Boża. Żydzi zaś odrzucili ją z powodu nieprawości, przeto sami
odziedziczyli klątwę jak drzewo figowe.

Chrystus i Bóg mój będąc chlebem życia zapragnął ludzkiego zbawienia.
Gdy więc ujrzał drzewo figowe zgodnie z prawem natury listowiem
obrosłe, przeklął je, uprzedzając wyrok na zgromadzenie owoców nie
przynoszące.

Zgodny z prawem brak owoców przekląłeś, albowiem liście rozkwitające
to powierzchowne rozumienie prawa przez rozum, nie mając zaś owoców
czynów z powodu nieprawości. Nas zaś wszystkich synów łaski, Zbawco,
pobłogosław.

Dawno temu laska Mojżesza zamieniła się w węża, a laska Aarona
otoczyła się zielenią i wyrosły liście. Bezpłodne zaś uschłe
zgromadzenie przestępców prawa zamieniło się w niepłodne drzewo
figowe.

Gotowi są Twoi żydowscy kapłani i przygotowali ręce do zabójstwa Boga.
Oto bowiem przyszedł łagodny i milczący, aby cierpieć, Baranek i nasz
Pasterz, Chrystus Król Izraela.

Przyjmij Judeo Króla, oto bowiem dobrowolnie przychodzi na mękę, aby
cierpieć i zbawi nieustannie wołających: Błogosławiony idący wszystko
zbawić krzyżem.

Przemienił Władca Twoje święta na płacz, Judeo, zgodnie z proroctwem.
Okazałaś się bowiem zabójcą Boga, który dawno temu zamienił kamień nie
podlegający sieczeniu na źródła wód i jeziora, jak śpiewa Dawid.

Chwała. Triadikon: Obce jest nieprawym sławienie Istoty niemającej
początku, Ojca i Syna, i Świętego Ducha, niestworzonej, wszystko
trzymającej, która stworzyła cały świat znakiem swojej Bożej władzy.

I teraz. Teotokion: Przywodzimy w modlitwie Bogurodzicę, Jej
modlitwami i Twoich apostołów uczyń nas wspólnikami Twoich dóbr,
Władco, i pozwól być godnymi światłości zmartwychwstania Twego.

Katabasja: Obce matkom jest dziewictwo.

Reszta jak zwykle i rozesłanie.

Niech będzie wiadomym, że w ten święty wielki tydzień czytamy raz
jeden cały Psałterz i odmawiamy na jutrzni trzy katyzmy oraz po dwie
na trzeciej i szóstej godzinie, kończąc w środę. W Wielką Sobotę
recytujemy Błogosławieni nieskalani w drodze, którzy chodzą w prawie
Pańskim, a na nieszporach jak zwykle recytujemy: Ku Panu.
