Niedziela druga Świętego Postu.

Śpiewa się tę służbę ku czci świętego ojca naszego Grzegorza Palamasa,
cudotwórcy,

arcybiskupa Tesaloniki, ułożoną przez najczcigodniejszego patriarchę
Filoteusza.

W sobotę wieczorem dajemy dziesięć stichosów i śpiewamy trzy stichery
zmartwychwstania,

trzy Anatoliosa i cztery świętego, ton 2:

Prosomion: Jakimiż pochwalnymi pieśniami.

Jakimiż godnymi pochwały pieśniami będziemy opiewać hierarchę, surmę
teologii, usta tchnące ogniem łaski, czcigodny przybytek Ducha,
niezachwianą kolumnę Kościoła, wielkie upiększenie świata, rzekę
mądrości, świecznik Światłości, jasną gwiazdę oświecającą stworzenie?

Jakimiż kwiatami pieśni pochwalnych ukoronujemy hierarchę, obrońcę
pobożności i wroga bezbożności, gorącego orędownika wiary, wielkiego
przewodnika i nauczyciela, najpiękniejszą fletnię Ducha, język
jaśniejący złotem, źródło toczące wiernym strumienie uzdrowień,
wielkiego i godnego podziwu Grzegorza?

Jakimiż ziemskimi ustami wychwalimy hierarchę, nauczyciela Kościoła,
głosiciela Boskiej Światłości, znającego tajemnice Trójcy, wspaniałe
upiększenie mnichów, który zajaśniał czynem i kontemplacją, chwałę
Tesaloniki i jej współobywatela, toczącego mirrę na niebiosach, Bożego
i cudownego Dymitra?

Chwała. Ton 6: Czcigodny, po trzykroć błogosławiony, świątobliwy
ojcze, dobry pasterzu i uczniu arcypasterza Chrystusa, który duszę
oddał za owce, sam i teraz ojcze nasz mający Boga w sercu Grzegorzu,
wybłagaj Twoimi modlitwami darowanie nam wielkiego miłosierdzia.

I teraz. Pierwszy teotokion tonu. Na litii stichera świątyni. Chwała,
i teraz. Teotokion.

Na stichownie według alfabetu.

Chwała. Ton 8: Odważny Twój język do nauczania, w słowach serdecznych
ogłaszając pobudza dusze leniwych i przez Boga natchnionymi Twymi
słowami odnaleziona zostanie drabina wznosząca się od ziemi do nieba,
przeto Grzegorzu, cudzie Tesaloniki, nie przestawaj modlić się do
Chrystusa, aby oświecił Boską Światłością czczących Ciebie.

I teraz. Teotokion: Nieznająca małżeństwa Władczyni, która zrodziłaś
wcielone Słowo, duszę moją oświeć i wybaw z Gehenny oraz męki.

Także: Teraz pozwalasz odejść, trisagion, troparion: Bogurodzico
Dziewico raduj się, trzykrotnie.

I dalszy ciąg czuwania.

Na jutrzni po sześciu psalmach, Bóg i Pan.

Troparion zmartwychwstania, dwa razy. Chwała. Troparion świętego, ton
8:

Pochodnio Prawosławia, umocnienie i nauczycielu Kościoła, ozdobo
mnichów, niezwyciężony obrońco teologów, Grzegorzu cudotwórco, chwało
Tesaloniki, głosicielu łaski, módl się o zbawienie dusz naszych.

I teraz. Teotokion: Ty, który dla nas zrodziłeś się z Dziewicy i
ukrzyżowanie przecierpiałeś, Dobry, śmiercią zrzuciwszy śmierć i
zmartwychwstanie objawiłeś jako Bóg, nie gardź tymi, których
stworzyłeś ręką Twoją. Okaż Twoją przyjaźń do człowieka, Miłosierny,
przyjmij Tę, która zrodziła Ciebie, Bogurodzicę, modlącą się za nami,
i zbaw, Zbawco nasz, ludzi, którzy stracili wszelką nadzieję.

Anabatmi tonu. Wszystko, co oddycha. Ewangelia jutrzni.
Zmartwychwstanie Chrystusa zobaczywszy oraz Psalm 50. Chwała. Ton 8:
Dawco życia, otwórz mi bramę pokuty. I teraz. Teotokion: Bogurodzico,
skieruj mnie na ścieżki pokuty. Także ton 6: Zmiłuj się nade mną,
Boże, według wielkiego miłosierdzia Twego oraz: Gdy myślę,
nieszczęsny. Kanon zmartwychwstania z Oktoechosu z hirmosem na cztery
i Triodionu na cztery oraz świętego na sześć. Ton 8:

Pieśń 1

Hirmos: Faraona prześladowcę na rydwanach pogrążyła niegdyś w morzu
laska Mojżesza, na krzyża znak poraziwszy i rozdzieliwszy morze,
uciekający zaś pieszo Izrael zbawiła, który zaśpiewał Bogu pieśń.

Przyjąwszy z gorącymi łzami słowa syna marnotrawnego, przypadamy do
Ciebie, Ojca wszystkich i Boga, wołając: Zgrzeszywszy oddaliliśmy się
od Ciebie i uprawialiśmy nierząd, przyjmij naszą pokutę.

Zlekceważyłem królewską godność, którą mi darowałeś, Słowo, ze względu
na mnie stawszy się człowiekiem. Okrutnie sam siebie skazałem, aby
dogadzać świniom smakiem grzechu, ale oszczędź mnie, Zbawco, Twoim
miłosierdziem.

Padającego na kolana, jak wcześniej syna marnotrawnego, Władco Panie,
przybiegłszy przyjmij i obejmij rękoma, daj mi wzory Twego zbawienia,
Przyjacielu człowieka, zamiast najemnikiem znowu czyniąc mnie Twoim
synem.

Teotokion: Objawienia Twego stała się godną ludzka natura, przez Boga
otoczona radością, jedyną bowiem byłaś orędowniczką Bogu i ludziom,
Dziewico, przeto jako Bożą Rodzicielkę wszyscy godnie Ciebie sławimy.

Inny kanon, świętego. Ton 4:

Hirmos: Otworzę me usta i napełnię się duchem, zaśpiewam mój poemat
Matce Króla, świetliście zatryumfuję, i ciesząc się wyśpiewam
wszystkie Twoje cuda.

Wśród retorów boskiego i znakomitego wśród teologów, przyjdźcie
narody, którym ogłoszono Boga, zejdźmy się w zgromadzenie, aby godnie
opiewać retora Ducha, bożego Grzegorza.

Kolumna wiary, obrońca Kościoła, wielki Grzegorz niech będzie
pochwalony przeze mnie, doskonały pasterz Tesaloniki, zaiste ozdoba
chóru hierarchów.

Od dzieciństwa pragnąłeś lepszego życia i od młodości umiłowałeś
najdoskonalsze rozważania, okazałeś się jednych obyczajów i jednej
mądrości z jednoimiennym tobie, ojcze Grzegorzu.

Teotokion: Bądź mi, Najnieskalańsza, drogą życia, kierującą mnie ku
Bożym przybytkom, zostałem bowiem oszukany i wpadłem w przepaść zła, z
której wyprowadź mnie Twoim wstawiennictwem.

Pieśń 3

Hirmos: Niebieskiego kręgu najwyższy Stwórco, Panie, i Kościoła
założycielu, Ty mnie umocnij w miłości Twojej, pragnień kresie,
wiernych umocnienie, jedyny Przyjacielu człowieka.

Uląkłem się moich czynów i dalekiego odejścia, roztrwonionego Twego
bogactwa, które straciłem w nierządnych dążeniach, w pokucie wołam do
Ciebie, Ojca i Boga mego: Zgrzeszyłem, zbaw mnie.

Grzesząc na ziemi uląkłem się nieba, bowiem Słowo będzie toczyć ze mną
spór, gdy wszystko stanie przed Nim, sądzone Twoim sprawiedliwym
sądem.

Karmiły mnie, nierządnego, mroczne i nieczyste myśli, gdy byłem daleki
od Ciebie, Zbawco, teraz zaś wołam do Ciebie: Zgrzeszyłem, zgrzeszyłem
zbaw Twoim miłosierdziem gorliwie przybiegającego.

Teotokion: Przebóstwiona została Adamowa natura, bowiem z Twego łona
przyszedł Bóg noszący ciało, przez którego wezwani zostaliśmy z
dawnego osądzenia, dawno temu oszukani nadzieją przebóstwienia.

Inny hirmos: Bogurodzico, żywe i nieskalane źródło, umocnij tych,
którzy Tobie śpiewają, i w Twej Boskiej sławie uczyń godnymi wieńców
chwały.

Zachowując strumienie Twoich Bożych nauk, unikamy wszelkich zasadzek
niegodziwców i wszystkie ich pułki zbijamy Twoimi świętymi pismami,
Grzegorzu.

Zniszczyłeś, błogosławiony, głupotę niegodziwych mądrości, mając w
swoim sercu hipostatyczną Mądrość Bożą, którą z szumem poraziłeś ich
zgniłą pychę.

Umartwiłeś wszelką rozkosz zniszczalnego ciała, mądry, przez post
ożywiłeś poruszenia twojej duszy i okazałeś ją Bożym organem teologii.

Teotokion: W poznaniu rozumowym i samowoli gorliwie polubiłem
wstydliwe i nierządne życie, ale zwiąż mnie Bożą miłością, Dziewico,
dla Twoich modlitw.

Kontakion, ton 4: Teraz okazał się czas czynów, sąd przy drzwiach,
powstaniemy, aby pościć, przynieśmy łzy rozrzewnienia dobroczynnością,
wołając: Zgrzeszyliśmy więcej, niż jest piasku morskiego, ale daruj,
Stwórco wszystkich, abyśmy otrzymali niezniszczalne korony.

Katyzma poetycka, ton 4:

Prosomion: Szybko przybądź.

Spaliłeś oszustwa niegodziwych, mądry, dobrze wyjaśniłeś wiarę
prawosławnych i oświeciłeś świat. Z tego powodu okazałeś się
zwycięskim zwycięzcą, kolumną Kościoła, prawdziwym hierarchą, nie
przestawaj modlić się do Chrystusa, aby zbawił nas wszystkich.

Chwała, i teraz. Teotokion: Przyjmij szybko nasze modlitwy i zanieś je
Twemu Synowi i Bogu, Pani nieskalana, wygaś napaści niegodziwych
potwarców, ukróć podstępy i zrzuć zuchwałość bezbożników zbrojących
się przeciwko sługom Twoim.

Pieśń 4

Hirmos: Tyś moją mocą, Panie, Tyś i moją siłą, Tyś moim Bogiem, Tyś
moją radością, nie porzuciłeś łona Ojca i nawiedziłeś naszą nędzę.
Przeto z prorokiem Habakukiem wołam do Ciebie: Chwała mocy Twojej,
Przyjacielu człowieka.

Odrzucając nakazy ojcowskie roztrwoniłem w nierządzie bogactwo, które
mi dałeś, pozbawiłem się Bożych darów, nieszczęsny, przeto kajającym
się w wyznaniu win nie brzydź się, Władco Panie.

Wspaniale przyjąłeś moją nędzę, dawno temu daleko będącemu od Ciebie,
sam sobie ją przyswoiwszy i uświęcając mnie ku radości, Przyjacielu
człowieka. Ciało Twoje, Boże Słowo, moje wezwanie wesele czyni.

Obyśmy nieustannymi łzami wybawili się z wiecznej męki, którą Bóg
przygotował dla złych duchów, jak syn marnotrawny wołajmy:
Zgrzeszyliśmy przed Tobą, Ojcze, lecz przyjmij nas wszystkich,
przybiegających do Twego miłosierdzia.

Teotokion: Współniemające początku z Ojcem i Duchem Słowo rodzi się z
nieznającej męża Dziewicy, wyłączając prawo, pozostając bowiem kim
było, przebywał znowu z tym, co z nas wziął, w dwóch bowiem naturach
jeden jest Syn, w obu zachowując istotę.

Inny hirmos: Prorok Habakuk widząc niewypowiedziany zamysł Boga, Twoje
wcielenie, o Najwyższy, zawołał: Chwała mocy Twojej, Panie!

Otworzywszy twoje usta, ojcze najmędrszy, głosiłeś Bożą mądrość,
której zawsze uczyłeś się w sercu twoim i pełnego próżności Barlaama
okazałeś nierozumnym i szalonym.

Zaszedłeś w ziemię, najsłodszy, jak słońce według praw natury,
zajaśniejesz zaś rankiem z Chrystusem, Słońcem niezachodzącym,
wszystko otaczając modlitwami twymi.

Okazał ciebie łaskę Bożą, błogosławiony, chwałą i wielkim umocnieniem
prawosławnych, i najłaskawszym pasterzem, drugim Teologiem, i odważnym
stróżem owczarni.

Teotokion: Otwórz mi duchowe uszy, Matko Boża, któraś zrodziła
otwierającego uszy głuchemu, abym zważał na Boże słowa, i pozwól mi je
spełniać.

Pieśń 5

Hirmos: Całego odrzuciłeś mnie od oblicza Twego, Światłości
Niezachodząca, i okryła mnie, nieszczęsnego, obca ciemność, ale proszę
Cię, nawróć mnie i skieruj ku światłości drogi przykazań Twoich.

Pozbawiłem się bogactwa i darów Bożych, przyszedłem do krainy, gdzie
głodny karmiłem zwierzęta, leczy Ty, Ojcze, napełnij mnie jako łaskawy
dawną chwałą i słodyczą, ze względu na Twoją łaskawość.

Zamysł mając nierządny w nierządzie życie spędziwszy przybiegnijmy do
Ojca miłosiernego, z niezachwianą wiarą i skruszonym sercem, abyśmy
przyjęli odpuszczenie grzechów.

Nie ociągaj się, duszo moja, przebywając w dalekim kraju, gdzie źle
czyniłaś i roztrwoniłaś życie, lecz biegnij szybko, wyznaj winy Bogu i
Ojcu, aby przyjąć odpuszczenie.

Teotokion: Znamy Ciebie jako świetlisty obłok noszący Słońce
Sprawiedliwości, w Tobie noszone, Przeczysta Dziewico, rozpędzające
nierozumną ciemność bałwochwalstwa i oświecające prawdziwym poznaniem.

Inny hirmos: Wszystko ulękło się Boskiej Twojej chwały, Oblubienico
niezaślubiona, Ty bowiem nosiłaś w swym łonie Boga rządzącego
wszystkimi rzeczami i zrodziłaś Przedwiecznego Syna, który daje
zbawienie wszystkim Ciebie sławiącym.

Sierpem twoich słów i świętymi pismami posiekałeś herezje pełne
ciernia i kiełkujące fałszywymi plewami, posiałeś zaś pobożne nasiona
prawosławia, hierarcho Grzegorzu.

Słowa twoje najmędrsze i czcigodne pisma, Grzegorzu, są rosą
niebieską, miodem kamiennym, chlebem anielskim dla przybiegających,
napojem, pokarmem, słodyczą, rozkoszą i źródłem żywej wody.

Ziemia i morze poznają Ciebie jako wspólnego nauczyciela, świętą
kolumnę prawosławia i czcigodny arsenał Bożych dogmatów, świętego
mądrego teologa, współmieszkańca i współuczestnika, mającego jednakie
obyczaje z apostołami.

Teotokion: Strumieniami rozrzewnienia obmyj skalania mego serca,
Nieskalana Dziewico, i daj mi wzory pokuty przez Twoje święte modlitwy
do szczodrego Boga, którego zrodziłaś w niewypowiedziany sposób.

Pieśń 6

Hirmos: Modlitwę wyleję przed Panem i Jemu opowiem troski moje,
albowiem pełna jest zła dusza moja i życie moje przybliżyło się do
otchłani, przeto modlę się jak Jonasz: Wyprowadź mnie, Boże, ze
zniszczenia.

Byłem młodszym Twoim synem i Twoje bogactwo źle roztrwoniłem, daleko
od Ciebie w złym życiu i pozbawiłem się Twoich darów, Przyjacielu
człowieka, przychodzę do Ciebie, Ojca i Boga mego, i proszę o
przebaczenie.

Nieludzką odbyłem wędrówkę i zostałem osądzony na pasienie świń,
albowiem roztrwoniłem moje bogactwo, które miłosiernie szybko mi dałeś
i cały stałem się nagi, lecz Ty jako mój Bóg ulituj się nade mną.

Nie mam odwagi, Przyjacielu człowieka, spojrzeć i zobaczyć
niezmierzoną wysokość, zgrzeszyłem bowiem na niebo, nie mam też odwagi
nazywać się Twoim synem, będąc marnotrawnym, ale darmo ulituj się nade
mną, który masz niezmierzone miłosierdzie.

Teotokion: Niewypowiedziane jest Twoje zrodzenie i niewypowiedziane
jest wyobrażenie Twego zrodzenia, Dziewico, albowiem rodzisz Boga, co
przewyższa rozum, zachowując nieskalane dziewictwo, przeto wszyscy
godnie Ciebie sławimy jako prawdziwą Bogurodzicę.

Inny hirmos: Obchodząc z łaski Boga to Boskie i chwalebne święto
Bogurodzicy, przyjdźcie, zaklaszczmy w dłonie, sławiąc z wiarą
zrodzonego z Niej Boga.

Rozbita została marna chełpliwość i język szalonego Barlaama, słowami,
nakazami i przenikliwością rozumu mądrego cesarza i Twoją, Grzegorzu.

Bożą fletnię Ducha, surmę jawnie głoszącą tajemnice Boże, przywódcę
Tesaloniki, język teologii, uczcijmy pieśniami.

Niegdyś będąc przewodnikiem ludzi jako kolumna ognista spaliłeś wrogów
wiary, wiernych zaś oświeciłeś, mądry w Bogu ojcze Grzegorzu.

Teotokion: Bądź dla mnie, najczcigodniejsza Władczyni, ciszą i
przystanią pociechy, przeprowadzającą do cichej Bożej przystani,
ukróciwszy burzę moich żądz.

Kontakion świętemu, ton 8:

Prosomion: Tobie, zwycięskiej Hetmance.

Święty i Boży organ mądrości, świetlistą surmę teologii, zgodnie
opiewamy Ciebie, Grzegorzu, głoszący z natchnienia Bożego. Jako rozum
stojący przed Pierwszym Rozumem. Ku Niemu skieruj nasz rozum, abyśmy
wołali: Raduj się, głosicielu łaski.

Ikos. Prosomion: Anioł posłany był.

Jako anioł zjawiłeś się na ziemi, rzeczy niewypowiedziane Boże ludziom
ogłaszając. Bezcielesnych bowiem głosy używając, będąc człowiekiem i
ciałem, zadziwiłeś nas, głoszący Boga, i przekonałeś, aby tak wołać do
Ciebie: Raduj się, przez którego ukryła się ciemność. Raduj się, przez
którego wzeszła Światłość. Raduj się, aniele niestworzonego Bóstwa.
Raduj się, zaiste zdemaskowanie strwożonego i szalonego. Raduj się,
któryś opowiedział wysokości nie do zdobycia, naturę Bożą. Raduj się,
który głębię z trudem widzianą nazwałeś energią. Raduj się, albowiem
dobrze wypowiedziałeś Chwałę Bożą. Raduj się, albowiem odrzuciłeś
opinie oszustów. Raduj się, świeczniku pokazujący Słońce. Raduj się,
kielichu dający Boży napój. Raduj się, przez którego zajaśniała
Prawda. Raduj się, przez którego fałsz został omroczony. Raduj się,
głosicielu łaski.

Synaksarion:

Stichosy: Światłość świetlistego głosiciela teraz zaiste wielka,

Źródło światłości ku niezachodzącej kieruje Światłości.

Dla jego modlitw, Boże, zmiłuj się nad nami. Amen.

Pieśń 7

Hirmos: Dzieci żydowskie w Babilonie niegdyś wiarą w Trójcę płomień w
piecu zdeptały, śpiewając: Ojców Boże, błogosławiony jesteś.

Nie mam odwagi, żeby nazwać się Twoim synem, Ojcze, Przyjacielu
człowieka, niech będę jako jeden z Twoich najemników, proszę, nie miej
do mnie odrazy, wołającego: Ojców naszych Boże, błogosławiony jesteś.

Skalani w swoim życiu i zagubiwszy pierwotną szlachetność,
przybiegnijmy do jedynego Ojca i Boga naszego, aby przez gorącą pokutę
przyjąć zbawienie.

Okrutny obywatel, na pracę dla którego sam siebie skazałem,
nieszczęsny, i na głód, który mnie ogarnął, troszczącego się o świnie,
był silny i nie do zniesienia, ale nawróciwszy się, Zbawco, proszę,
zmiłuj się nade mną.

Teotokion: Umarłą naturę ożywiłaś, jedyna, która zrodziła Życie,
Dziewico Bogurodzico, przeto Ciebie znamy jako zbawienie, wierni,
ojców naszych Boga zrodziłaś w ciele.

Inny hirmos: Nie zechcieli adorować stworzeń w miejsce Stwórcy,
przyjaciele Boga, lecz mężnie pokonawszy ogniste pokuszenie, śpiewali
pełni radości: Ty jesteś godny wszelkiej chwały, Panie i Boże ojców
naszych, błogosławiony jesteś!

Słowami dyskutując i pismami twymi, Grzegorzu, uczysz mądrości Bożej i
pełne są one duchowej mądrości Bożej i niestworzonej łaski, i
teologicznie rozpatrujeą Boże działanie.

Miecz i strzały niegodnych skruszyłeś, i pychę Barlaama z wszelką mocą
heretycką jak utkaną pajęczynę rozerwałeś jakby wielkim kamieniem,
hierarcho.

Twoimi słowami i dogmatami zapieczętowana została wiara pobożnych,
ustała hardość herezji, Grzegorzu, skończyło się poniżanie Prawosławia
i moc niegodziwych.

Teotokion: Zaiste znając Ciebie jako strumienie źródła, wysuszeni
przez chorobliwe żądze czerpiemy zbawienie i Boże strumienie, i
wołamy: Błogosławiony jest, Najczystsza, owoc Twego łona.

Pieśń 8

Hirmos: Siedmiokroć rozpalił piec chaldejski prześladowca z wrogości
dla pobożnych, mocą zaś lepszą zbawieni widząc to, do Stwórcy i
Wybawiciela wołali: Dzieci błogosławcie, kapłani zaśpiewajcie, ludzie
wywyższajcie na wszystkie wieki.

Znamy bogactwo Twego niezmierzonego i obfitego miłosierdzia, wierzący
w Ciebie, przeto wszyscy gorliwie przypadamy do Ciebie z marnotrawnym:
Przyjmij grzesznych, którzy do Ciebie przybiegli, nie ma bowiem, nie
ma takiego grzechu, Szczodry, którego nie mogłaby zwyciężyć Twoja
przyjaźń do człowieka.

Ze względu na miłosierdzie upokorzyłeś siebie, Władco, zbliżyłeś się
do swoich upadłych synów, sam bowiem, Przyjacielu człowieka, spotkałeś
upadłych i całujesz, i dajesz zbawienie, a jeśli ktoś bardzo upadnie,
to jako miłosierny nie gniewasz się, jako Przyjaciel człowieka.

Straszny sąd mnie przeraża, o Władco, albowiem widząc Ciebie,
Przyjaciela człowieka i łagodnego, nie przybiegam do Ciebie
powtarzając słowa marnotrawnego, ale w lenistwie spędzam życie. Ty
przeto bądź mi miłosierny i wyrwij z onego osądzenia, Szczodry, ze
względu na pokutę.

Chwała. Triadikon: Nie sławimy trzech bogów, ale jedno Bóstwo, trzy
zaś zaiste czcimy Hipostazy, Ojca niezrodzonego i Syna zrodzonego
przez Ojca, i pochodzącego od Ojca Świętego Ducha, Boga jednego i
nazywam każdą z Osób, albowiem Bóg jest wiernie sławiony.

I teraz. Teotokion: Wybaw mnie Twoją modlitwą, Przeczysta, pochylonego
z powodu wielu pokus i zatapianego przez burzę smutków, Przystani
zbawienia, i ze wszystkich wyrwawszy zbaw, abym Ciebie godnie sławił
jako gorącą Orędowniczkę, Bogurodzico, na wszystkie wieki.

Hirmos: Pobożne dzieci w ognistym piecu zostały zbawione przez
zrodzenie Bogurodzicy, wtedy zwiastowane przez obraz, a teraz
spełnione. Ono to podnosi wszystkich śpiewających: Wszystkie dzieła
Pańskie, śpiewajcie Panu i wywyższajcie Go na wieki.

Stoisz teraz przed tronem Najszczodrobliwego, jako podobny Teologowi i
z nim mający te same zwyczaje, najmędrszy Grzegorzu, orędowniku
Tesaloniki, ozdobo hierarchów, wspaniale przyozdobiony chwałą
pasterzowania, i teraz służąc Bogu.

Bóg, znający Twoje czyste myśli i przed poczęciem przemówił jawnie do
Bożego króla, abyś był niezwyciężonym obrońcą Kościoła, przeto
prawdziwym potwierdzeniem mirrą zostałeś zapieczętowany jako
hierarcha.

Jawnie zostaje zwyciężone i jest w strachu zgromadzenie Polikindynosa,
twoją dłonią i mądrymi twoimi słowami, przesławny Grzegorzu,
orędowniku Tesaloniki, i jak znika dym, tak zniknie gnijące
szaleństwo, rozwiane twoim gromowym i teologicznym językiem.

Teotokion: Słowo Boże w Tobie, Dziewico, naturę ludzką pogrążaną przez
żądze, odnowi z niezwykłej dobroci, całą odnowi i uświęci, przeto
przez Ciebie zbawieni Ciebie wysławiamy na wszystkie wieki.

Pieśń 9

Hirmos: Ulękło się tego niebo i ziemi zadziwiły się krańce, albowiem
Bóg objawił się ludziom w ciele i łono Twoje większe było od nieba,
przeto Ciebie, Bogurodzico, chóry aniołów i ludzi wywyższają.

W radości i weselu teraz ze względu na mnie zabitego twego cielca,
napełnij przeto oczekującą moją duszę, Boże, przyjmij mnie zbłąkanego
i zmarłego w życiu podnieś, i przyoblecz mnie w Bożą szatę zbawienia i
niezniszczalności.

Dusze oddalone od Boga i pozbawione Bożych darów, przyjdźcie gorliwie
i wziąwszy za wzór nawrócenie syna marnotrawnego, zawołajmy: Ojcze
łaskawy, któryś na niebiosach, wszyscy przed Tobą zgrzeszyliśmy,
oczyść i zbaw przybiegających do Twego miłosierdzia.

Jako mający nieprzebrany ogrom miłosierdzia, nie gardź mną, Panie,
Panie, w wielu rozkoszach roztrwoniłem bogactwo i przybiegam teraz do
Ciebie, powtarzając słowa syna marnotrawnego: Zgrzeszyłem przed Tobą,
zbaw przybiegającego do Twego miłosierdzia.

Teotokion: Jesteś dla mnie, Twego sługi, przystanią zbawienia,
wskazujesz drogę i orędujesz za mną, niech zostanę wybawiony Twymi
modlitwami ze wszystkich okropnych przeszkód, albowiem na Ciebie
złożyłem całą moją nadzieję, abym z wiarą Ciebie wysławiał.

Hirmos: Każdy zrodzony z ziemi niech się rozraduje duchem oświecany,
niech tryumfuje bezcielesnych rozumów natura, wielbiąc święty tryumf
Bogurodzicy, i niech woła: Raduj się, błogosławiona Bogurodzico,
czysta zawsze Dziewico.

Byłeś Bożym zwierciadłem, Grzegorzu, bowiem to, co jest na obraz
nieskalane zachowałeś, rozum zaś Władcy na żądze ciała mężnie
wystawiwszy, przyjąłeś to, co jest według podobieństwa, przeto stałeś
się jaśniejącym domem Świętej Trójcy.

Pobożny cesarz pokazał Ciebie uskrzydlonego i górnolotnego, broniącego
jako cały napełniony Bożym Duchem przeciwko błędnie rozumującemu
szalonemu Barlaamowi, którego słusznie zwyciężyłeś, gdyż mówił słowa
fałszywe o Bogu na wysokościach.

Cały byłeś napełniony najlepszą mądrością przesławny, zaświeciłeś
światu Światłość, wytoczyłeś dogmaty Prawosławia, przyjaźnią bowiem ze
szczególnym umiłowaniem cnoty, najmędrszy, bojaźń Bożą w łonie
począłeś i zrodziłeś słowa Ducha.

Teotokion: Zgodnie przynosimy Tobie pieśń dziękczynną, wierni, Ty
bowiem zniszczyłaś naszą dawną klątwę, Rodzicielko Boga, i wszyscy
przyjęliśmy błogosławieństwo Boże, zbawienie, oświecenie, Twoje
miłosierdzie i wieczną radość.

Eksapostilation zmartwychwstania.

Chwała. Świętego:

Prosomion: Z uczniami.

Raduj się, chwało ojców, usta teologów, mieszkanie milczenia, domu
mądrości, najwznioślejszy z nauczycieli, głębio słowa. Raduj się,
organie czynu, wzniosłości kontemplacji i uzdrowicielu ludzkich
słabości. Raduj się, świątynio Ducha, i zmarły, i żywy ojcze.

I teraz. Teotokion: Władczyni, wszystkich Władczyni, wszystkich
przewyższająca, przewyższająca wszystkie zastępy niebieskie, wyciągnij
władczą rękę i zachowaj pokój, pobłogosław służących Tobie kapłanów i
przebacz mnichom modlącym się do Ciebie. Obdarz wszystkich ludzi
pokojem, umocnij wojska w czasie walki, zachowaj to miasto, święta
Bogurodzico, i teraz uczyń nas godnymi ujrzenia królestwa niebieskiego
i bramy raju, gdy Sędzia zasiądzie sądzić świat w drugim i strasznym
Sądzie, Władczyni aniołów.

Do psalmów pochwalnych dodajemy osiem stichosów i śpiewamy pięć
sticher zmartwychwstania

i te oto trzy stichery. Ton 1:

Prosomion: Niebieskich zastępów.

Błogosławione życie spędziłeś w świecie i teraz radujesz się ze
zgromadzeniami błogosławionych i łagodnych na ziemi, jako łagodny
żyjesz hierarcho Grzegorzu, łaską zaś cudów stajesz się bogatym w
Bogu, którą dajesz czczącym Ciebie.

Zasadziłeś dogmaty prawosławia, błogosławiony, odcinając ciernie
niegodziwości, i pomnożyłeś nasiona wiary, zroszone twoimi słowami,
dające kłos stokrotny jako gorliwy ogrodnik przyniosłeś je Bogu.

Nieskalanością twego życia, błogosławiony, zadziwiły się zgromadzenia
aniołów i ludzi, bowiem przez wyrażenie zgody okazałeś się
zdecydowanym w cierpieniach i poście oraz hierarchą i godnym sługą
Bożym, i szczerym przyjacielem.

Mówimy stichos: Powstań, Panie Boże mój, niech wzniesie się ręka
Twoja, nie zapominaj na zawsze o ubogich Twoich.

I śpiewamy isomelos, ton 6: Chodzącym w ciemnościach grzechu
zajaśniałeś światłością, Chryste, w czasie wstrzemięźliwości, i pokaż
nam wonny dzień Twego cierpienia, abyśmy śpiewali Tobie: Powstań,
Boże, zmiłuj się nad nami.

Chwała, i teraz. Błogosławiona jesteś. Wielka doksologia, ektenie i
rozesłanie.

Na Liturgii typika tonu na sześć i z kanonu pieśń trzecia na cztery.
Prokimenon, ton 5: Ty, Panie, zachowasz nas i ustrzeżesz od tego
pokolenia, i na wieki. Stichos: Wybaw mnie, Boże, bo zabrakło
sprawiedliwego. I drugi prokimenon św. Grzegorzowi Palamasowi, ton 1:
Usta me głoszą mądrość, a rozważania serca mego roztropność. Stichos:
Słuchajcie tego wszystkie ludy, nakłońcie uszu wszyscy mieszkańcy
świata. Lekcja z Listu do Hebrajczyków, perykopa 304. Alleluja według
tonu. Ewangelia według Marka, perykopa 7. Koinonikon: Chwalcie Pana z
niebios, chwalcie Go na wysokościach. Drugi: W pamięci wiecznej będzie
sprawiedliwy, nie ulęknie się złych pogłosek.

W niedzielę wieczorem,

dodajemy dziesięć stichosów i śpiewamy cztery stichery z Oktoechosu

oraz Triodionu isomelosy kyr Józefa. Ton 8:

Prosomion: Niezliczony.

Niezliczoną ilość razy zgrzeszyłem Tobie, oczekuję niezliczonych mąk,
zgrzytania zębów, płaczu nieutulonego, ognistej gehenny, ciemności i
tartaru. Sędzio najsprawiedliwszy, daj mi przeto łzy, przez które
znajdę odpuszczenie mego zła, poszcząc i wołając do Ciebie: Władco
Chryste, ulituj się nade mną ze względu na Twoje wielkie i obfite
miłosierdzie.

Prosomion:

Mnie, zbłąkanego na górach okropnych przestępstw, odszukaj i wezwij do
siebie, Słowo, daleko odpędzając złe obyczaje mego rozumu, zmarłego
ożyw znowu i oczyść przez post, w płaczu nieustannym wołającego i
mówiącego: Władco Chryste, ulituj się nade mną ze względu na wielkie i
obfite miłosierdzie.

Inna stichera kyr Teodora, ton 8:

Prosomion: Przesławne.

Zacząwszy trzeci tydzień postu, wysławmy czcigodną Trójcę, wierni,
radośnie przechodząc pozostały czas i pozbawiwszy żądze cielesne sił w
naszych duszach, skośmy kwiaty Boże i uplećmy wieńce Władczyni dni,
abyśmy wszyscy nosząc korony, zaśpiewali Chrystusowi jako zwycięzcy.

I trzy stichery z Menei. Chwała, i teraz. Teotokion. Pogodna
Światłości.

Po wejściu prokimenon, ton 8: Nie odwracaj oblicza Twego.

Na stichownie isomelos dnia:

Ton 8: Bruzdy ojcowskie oplułem, chwiejnym będąc rozumem, żyłem ze
zwierzęcymi zamysłami grzechu, całe moje życie spędziłem nierządnie,
nieszczęsny, pozbawiłem się pokarmu wzmacniającego serce, syciłem się
czasowo tuczącą rozkoszą, lecz Ty, Ojcze łaskawy, nie zamykaj mi łona
Twojej przyjaźni do człowieka, ale otworzywszy je przyjmij mnie jak
syna marnotrawnego i zbaw mnie.

Męczennikom: Męczennicy Pańscy, uświęcacie wszelkie miejsce i
uleczacie wszelką chorobę, módlcie się teraz, prosimy, o wybawienie
naszych dusz z wrogich sieci.

Chwała, i teraz. Teotokion, ton 8: Moce niebios śpiewają Tobie,
radością otoczona przez Boga, Matko dziewicza, i my wysławiamy
niezbadane Twoje zrodzenie, Bogurodzico, módl się o zbawienie dusz
naszych.

I dalszy ciąg służby.
