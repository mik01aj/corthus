Obrzęd Świętej i Zbawczej Męki Pana naszego Jezusa Chrystusa

W Święty i Wielki Piątek,

o drugiej godzinie w nocy uderzamy w semantron. Gromadzimy się w
świątyni i po błogosławieństwie kapłana śpiewamy początek jak
zwykle, jak to ukazano w czwartek piątego tygodnia. Także sześć
psalmów. Następnie wielka ektenia i po ekfonesis śpiewamy Alleluja,
ton 8, oraz troparion:

Kiedy chwalebni uczniowie na wieczerzy, podczas umycia nóg zostali
oświeceni, wtedy Judasz niegodny, zamroczony pożądaniem srebra,
niesprawiedliwym sędziom wydaje Ciebie, sprawiedliwego Sędziego.
Chciwy zbieraczu bogactw! Popatrz na tego, który dla nich się
powiesił. Unikaj chciwości, oto na co poważyła się chciwość
wobec swego Nauczyciela. O, Panie, dobry we wszystkim, chwała Tobie!

Także mała ektenia z ekfonesis: Albowiem Twoje jest panowanie, i
Twoje jest królestwo, i moc, i chwała.

Eklezjarcha rozdaje braciom świece. I mówi kapłan: Abyśmy mogli
wysłuchać świętą Ewangelię, Pana Boga prośmy.

Czytanie świętej Ewangelii według Jana (13, 31-18, 1)

Mówi Pan swoim uczniom: «Teraz uwielbiony jest Syn Człowieczy i
Bóg został w Nim uwielbiony. Jeśli Bóg został w Nim uwielbiony,
to i Bóg uwielbi Go w sobie samym, i zaraz Go uwielbi. Dzieci,
jeszcze krótko jestem z wami. Będziecie Mnie szukać, ale – jak to
Żydom powiedziałem, tak i wam mówię teraz – dokąd Ja idę, wy
przyjść nie możecie. Przykazanie nowe daję wam, abyście się
wzajemnie miłowali, jak Ja was umiłowałem; abyście i wy się
wzajemnie miłowali. Po tym wszyscy poznają, że uczniami moimi
jesteście, jeśli będziecie się wzajemnie miłowali». Mówi do
Niego Szymon Piotr: «Panie, dokąd idziesz?» Odpowiada mu Jezus:
«Dokąd Ja idę, ty teraz nie możesz za Mną pójść, ale później
pójdziesz». Mówi Mu Piotr: «Panie, dlaczego nie mogę teraz
pójść za Tobą? Teraz życie moje oddam za Ciebie». Odpowiada mu
Jezus: «Życie swoje oddasz za Mnie? Zaprawdę, zaprawdę, mówię
tobie: Kogut nie zapieje, aż trzy razy się Mnie zaprzesz. Niech się
nie trwoży serce wasze. Wierzcie w Boga i we Mnie wierzcie! W domu
Ojca mego jest mieszkań wiele. Gdyby tak nie było, powiedziałbym
wam. Idę przygotować wam miejsce. A gdy przygotuję wam miejsce,
przyjdę znowu i zabiorę was do siebie, abyście i wy byli tam, gdzie
Ja jestem. Wiecie, dokąd Ja idę i drogę znacie». Mówi do Niego
Tomasz: «Panie, nie wiemy, dokąd idziesz. Jak możemy znać
drogę?» Mówi mu Jezus: «Ja jestem drogą i prawdą, i życiem.
Nikt nie przychodzi do Ojca inaczej, jak tylko przeze Mnie. Gdybyście
Mnie poznali, znalibyście i Ojca mego. Odtąd znacie Go i
widzieliście Go». Mówi do Niego Filip: «Panie, pokaż nam Ojca, a
wystarczy nam». Mówi mu Jezus: «Tak długo jestem z wami, a nie
poznałeś Mnie, Filipie? Kto Mnie widzi, widzi i Ojca. Dlaczego więc
mówisz: „Pokaż nam Ojca?” Czy nie wierzysz, że Ja jestem w
Ojcu, a Ojciec we Mnie? Słowa, które wam mówię, nie mówię od
siebie. Ojciec, który we Mnie trwa, On sam dokonuje tych dzieł.
Wierzcie Mi, że Ja jestem w Ojcu, a Ojciec we Mnie. Jeżeli zaś nie,
wierzcie mi przynajmniej ze względu na same dzieła. Zaprawdę,
zaprawdę, mówię wam: Kto we Mnie wierzy, będzie także dokonywał
tych dzieł, których Ja dokonuję, i większe od tych uczyni, bo Ja
idę do Ojca mego. A o cokolwiek prosić będziecie Ojca w imię moje,
to uczynię, aby Ojciec był uwielbiony w Synu. O cokolwiek prosić
będziecie w imię moje, spełnię to. Jeżeli miłujecie Mnie,
będziecie zachowywać przykazania moje. Ja poproszę Ojca, a innego
Pocieszyciela da wam, aby był z wami na wieki, Ducha Prawdy, którego
świat nie może przyjąć, bowiem Go nie widzi ani nie zna. Ale wy Go
znacie, ponieważ w was przebywa i w was będzie. Nie zostawię was
sierotami: Przyjdę do was. Jeszcze chwila, a świat nie będzie już
Mnie oglądał. Ale wy Mnie zobaczycie, ponieważ Ja żyję i wy żyć
będziecie. W tym dniu poznacie, że Ja jestem w Ojcu moim, a wy we
Mnie i Ja w was. Kto ma przykazania moje i zachowuje je, ten Mnie
miłuje. Kto zaś Mnie miłuje, ten będzie umiłowany przez Ojca
mego, i Ja umiłuję go i objawię mu siebie». Mówi do Niego Juda,
ale nie Iskariota: «Panie, cóż się stało, że nam się masz
objawić, a nie światu?» Odpowiada Jezus i mówi do niego: «Jeśli
kto miłuje Mnie, będzie zachowywał słowa moje, a Ojciec mój
umiłuje go, i przyjdziemy do niego, i mieszkanie u niego uczynimy.
Kto Mnie nie miłuje, ten słów moich nie zachowuje. A słowo, które
słyszycie, nie jest moje, ale Ojca, który Mnie posłał. To wam
powiedziałem przebywając wśród was. A Pocieszyciel, Duch Święty,
którego Ojciec pośle w imię moje, On was nauczy wszystkiego i
przypomni wam wszystko, co wam powiedziałem. Pokój zostawiam wam,
pokój mój daję wam. Nie tak jak świat daje, Ja wam daję. Niech
się nie trwoży serce wasze ani się lęka! Słyszeliście, że Ja
powiedziałem wam: Odchodzę i przyjdę do was. Gdybyście Mnie
miłowali, rozradowalibyście się, że powiedziałem „Idę do
Ojca”, albowiem Ojciec mój większy jest ode Mnie. A teraz
powiedziałem wam o tym, zanim to nastąpi, abyście uwierzyli, gdy
się to stanie. Już nie będę z wami wiele mówił, nadchodzi bowiem
książę tego świata, ale nie ma on nic do Mnie. Ale niech świat
się dowie, że miłuję Ojca i tak czynię, jak Mi Ojciec przykazał.
Wstańcie, idźmy stąd! Ja jestem prawdziwym krzewem winnym, a Ojciec
mój jest rolnikiem. Każdą latorośl, która we Mnie nie przynosi
owocu, odcina, a każdą, która przynosi owoc, oczyszcza ją, aby
przynosiła obfitszy owoc. Wy już jesteście czyści dzięki słowu,
które wypowiedziałem do was. Trwajcie we Mnie, a Ja w was. Jak
latorośl nie może przynosić owocu sama z siebie – jeśli nie trwa
w winnym krzewie – tak i wy, jeżeli we Mnie trwać nie będziecie.
Ja jestem krzewem winnym, a wy latoroślami. Kto trwa we Mnie, a Ja w
nim, ten przynosi owoc obfity, albowiem beze Mnie nic uczynić nie
możecie. Jeśli kto we Mnie nie będzie trwać, zostanie wyrzucony
jak winna latorośl i uschnie. I zbiera się ją, i wrzuca do ognia, i
płonie. Jeśli we Mnie trwać będziecie, a słowa moje w was trwać
będą, poproście, o cokolwiek chcecie, a spełni się wam. Ojciec
mój przez to będzie uwielbiony, że owoc obfity przyniesiecie i
będziecie uczniami moimi. Jak Mnie umiłował Ojciec, tak i Ja was
umiłowałem. Trwajcie w miłości mojej! Jeśli zachowacie
przykazania moje, trwać będziecie w miłości mojej, tak jak Ja
zachowałem przykazania Ojca mego i trwam w Jego miłości. To wam
powiedziałem, aby radość moja w was była i aby radość wasza
była pełna. To jest przykazanie moje, abyście się wzajemnie
miłowali, jak Ja was umiłowałem. Nikt nie ma większej miłości od
tej, gdy ktoś życie swoje oddaje za przyjaciół swoich. Wy
jesteście przyjaciółmi moimi, jeżeli czynicie to, co wam
przykazuję. Już was nie nazywam sługami, bowiem sługa nie wie, co
czyni pan jego, ale nazwałem was przyjaciółmi, albowiem oznajmiłem
wam wszystko, co usłyszałem od Ojca mego. Nie wyście Mnie wybrali,
ale Ja was wybrałem i przeznaczyłem was, abyście szli i owoc
przynosili, i by owoc wasz trwał, aby wszystko dał wam Ojciec, o
cokolwiek Go poprosicie w imię moje. To wam przykazuję, abyście
się wzajemnie miłowali. Jeżeli świat was nienawidzi, wiedzcie, że
Mnie pierwej znienawidził niż was. Gdybyście byli ze świata,
świat kochałby to, co jest jego. Skoro nie jesteście ze świata, bo
Ja was wybrałem ze świata, dlatego nienawidzi was świat.
Pamiętajcie słowa, które Ja do was powiedziałem: „Sługa nie
jest większy od pana swego”. Jeżeli Mnie prześladowali, i was
prześladować będą. Jeżeli słowo moje zachowali, i wasze
zachowywać będą. A to wszystko będą wam czynić z powodu imienia
mego, bo nie znają Tego, który Mnie posłał. Gdybym nie przyszedł
i nie mówił do nich, nie mieliby grzechu. Teraz jednak nie mają
usprawiedliwienia dla grzechu swego. Kto Mnie nienawidzi, i Ojca mego
nienawidzi. Gdybym nie dokonał wśród nich dzieł, których nikt
inny nie dokonał, nie mieliby grzechu. Teraz jednak widzieli je, a
jednak znienawidzili i Mnie, i Ojca mego. Ale to się stało, aby się
spełniło słowo napisane w ich Prawie: Znienawidzili Mnie bez
powodu. Gdy przyjdzie Pocieszyciel, którego Ja poślę wam od Ojca,
Duch Prawdy, który od Ojca pochodzi, On będzie świadczył o Mnie.
Ale wy też świadczycie, bo jesteście ze Mną od początku. To wam
powiedziałem, abyście się nie zgorszyli. Wyłączą was z synagogi.
Owszem, nadchodzi godzina, w której każdy, kto was zabije, będzie
sądził, że czyni przysługę Bogu. A będą tak czynić, bo nie
poznali Ojca, ani Mnie. Ale powiedziałem wam to, abyście, gdy
nadejdzie godzina, pamiętali o nich, że Ja wam to powiedziałem.
Tego jednak nie powiedziałem wam na początku, ponieważ byłem z
wami. Teraz zaś idę do Tego, który Mnie posłał, a nikt z was nie
pyta Mnie: „Dokąd idziesz?” Ale ponieważ to wam powiedziałem,
smutek napełnił serca wasze. Jednakże Ja mówię wam prawdę:
Pożyteczne jest, że Ja odejdę. Bo jeżeli nie odejdę, Pocieszyciel
nie przyjdzie do was. A jeżeli odejdę, poślę Go do was. On zaś,
gdy przyjdzie, przekona świat o grzechu, o sprawiedliwości i o
sądzie. O grzechu, bo nie wierzą we Mnie; o sprawiedliwości zaś,
bo idę do Ojca mego i już Mnie nie ujrzycie. O sądzie, bo książę
tego świata został osądzony. Jeszcze wiele mam wam do powiedzenia,
ale teraz znieść nie możecie. Gdy zaś przyjdzie On, Duch Prawdy,
doprowadzi was do wszelkiej prawdy. Nie będzie bowiem mówił od
siebie, ale powie wszystko, cokolwiek usłyszy, i rzeczy przyszłe
oznajmi wam. On Mnie uwielbi, ponieważ z mego weźmie i wam oznajmi.
Wszystko, co ma Ojciec, jest moje. Dlatego powiedziałem, że z mego
weźmie i wam objawi. Jeszcze chwila, a nie będziecie Mnie widzieć,
i znowu chwila, a ujrzycie Mnie, bo idę do Ojca». Niektórzy z Jego
uczniów mówili więc między sobą: «Co to znaczy, co mówi nam:
„Chwila, a nie będziecie Mnie widzieć, i znowu chwila, a ujrzycie
Mnie”; oraz: „Idę do Ojca?”» Mówili więc: «Co znaczy ta
chwila, o której mówi? Nie rozumiemy, co mówi». Jezus poznał, że
chcieli Go pytać, i mówi do nich: «Pytacie się jeden drugiego o
to, że powiedziałem: „Chwila, a nie będziecie Mnie widzieć, i
znowu chwila, a ujrzycie Mnie?” Zaprawdę, zaprawdę, mówię wam:
Wy będziecie płakać i zawodzić, a świat się rozraduje. Wy
będziecie się smucić, ale smutek wasz zamieni się w radość.
Kobieta, gdy rodzi, doznaje smutku, bo przyszła jej godzina. Gdy
jednak urodzi dziecię, już nie pamięta o bólu z powodu radości,
że się człowiek narodził na świat. Także i wy teraz doznajecie
smutku. Znowu jednak zobaczę was, i rozraduje się serce wasze, a
radości waszej nikt wam nie odbierze. W tym zaś dniu o nic Mnie
pytać nie będziecie. Zaprawdę, zaprawdę, mówię wam: O cokolwiek
byście prosili Ojca w imię moje, da wam. Dotychczas o nic nie
prosiliście w imię moje: Proście, a otrzymacie, aby radość wasza
była pełna. Mówiłem wam o tych sprawach w przypowieściach, ale
nadchodzi godzina, kiedy już nie będę wam mówił w
przypowieściach, lecz otwarcie oznajmię wam o Ojcu. W tym dniu
będziecie prosić w imię moje, i nie mówię, że Ja będę prosił
Ojca za wami. Ojciec sam bowiem was miłuje, bo wyście Mnie
umiłowali i uwierzyli, że Ja od Boga wyszedłem. Wyszedłem od Ojca
i przyszedłem na świat; znowu opuszczam świat i idę do Ojca».
Mówią Mu uczniowie Jego: «Oto teraz mówisz otwarcie i nie
opowiadasz żadnej przypowieści. Teraz wiemy, że wszystko wiesz i
nie trzeba, aby Cię kto pytał. Dlatego wierzymy, że od Boga
wyszedłeś». Odpowiada im Jezus: «Teraz wierzycie? Oto nadchodzi
godzina, a nawet już nadeszła, że się rozproszycie, każdy w
swoją stronę, a Mnie samego zostawicie; ale nie jestem sam, bo
Ojciec jest ze Mną. To powiedziałem wam, abyście we Mnie pokój
mieli. Na świecie doznacie ucisku, ale miejcie odwagę: Ja
zwyciężyłem świat». To powiedział Jezus i podniósłszy oczy
swoje ku niebu, rzekł: «Ojcze, nadeszła godzina, uwielbij Syna
swego, aby i Syn Twój uwielbił Ciebie, i aby mocą władzy, której
Mu udzieliłeś nad wszelkim ciałem dał życie wieczne wszystkim
tym, których Mu dałeś. A to jest życie wieczne, aby znali Ciebie,
jedynego prawdziwego Boga, oraz Jezusa Chrystusa, którego
posłałeś. Ja Ciebie uwielbiłem na ziemi, gdyż wypełniłem
dzieło, które Mi dałeś do wykonania. A teraz Ty, Ojcze, uwielbij
Mnie u siebie tą chwałą, którą miałem u Ciebie pierwej, zanim
świat powstał. Objawiłem imię Twoje ludziom, których Mi dałeś
ze świata. Twoimi byli i Ty Mi ich dałeś, a oni zachowali słowo
Twoje. Teraz poznali, że wszystko, cokolwiek Mi dałeś, pochodzi od
Ciebie. Słowa bowiem, które Mi dałeś, im przekazałem, a oni je
przyjęli i prawdziwie poznali, że od Ciebie wyszedłem, oraz
uwierzyli, żeś Ty Mnie posłał. Ja za nimi proszę, nie proszę za
całym światem, ale za tymi, których Mi dałeś, ponieważ są
Twoimi. I wszystko moje jest Twoje, a Twoje jest moje, i w nich jestem
uwielbiony. Już nie jestem na świecie, ale oni są na świecie, a Ja
idę do Ciebie. Ojcze Święty, zachowaj ich w imię Twoje, których
Mi dałeś, aby byli jedno, jak i My. Dopóki byłem z nimi na
świecie, zachowywałem ich w imię Twoje, których Mi dałeś, i
ustrzegłem ich, a nikt z nich nie zginął, tylko syn zatracenia, aby
się spełniło Pismo. A teraz idę do Ciebie i mówię to, będąc na
świecie, aby radość moją mieli w sobie w pełni. Ja dałem im
słowo Twoje, a świat ich znienawidził, gdyż nie są ze świata,
jak i Ja nie jestem ze świata. Nie proszę, abyś ich zabrał ze
świata, ale abyś ich zachował od złego. Oni nie są ze świata,
jak i Ja nie jestem ze świata. Uświęć ich w prawdzie Twojej.
Słowo Twoje jest prawdą. Jak Mnie posłałeś na świat, tak i Ja
ich posłałem na świat. A za nich Ja poświęcam samego siebie, aby
i oni byli uświęceni w prawdzie. Nie tylko za nimi proszę, ale i za
wierzącymi we Mnie dzięki ich słowu. Aby wszyscy byli jedno, jak
Ty, Ojcze, we Mnie, a Ja w Tobie, aby i oni w Nas byli jedno, aby
świat uwierzył, żeś Ty Mnie posłał. A Ja chwałę, którą Mi
dałeś, przekazałem im, aby byli jedno, jak My jedno jesteśmy. Ja w
nich, a Ty we Mnie, aby się tak zespolili w jedno, żeby świat
poznał, żeś Ty Mnie posłał i tak ich umiłował, jak Mnie
umiłowałeś. Ojcze, chcę, aby ci, których Mi dałeś, byli ze
Mną, gdzie Ja jestem, aby widzieli chwałę moją, którą Mi
dałeś, bo umiłowałeś Mnie przed założeniem świata. Ojcze
sprawiedliwy! Świat Ciebie nie poznał, lecz Ja Ciebie poznałem i
oni poznali, żeś Ty Mnie posłał. Objawiłem im imię Twoje i
będę objawiał, aby miłość, którą Mnie umiłowałeś, w nich
była i Ja w nich». To powiedziawszy Jezus wyszedł z uczniami swymi
za potok Cedron, gdzie był ogród, do którego wszedł On i uczniowie
Jego.

Po skończonej Ewangelii śpiewamy: Chwała wielkiej cierpliwości
Twojej, Panie.

Następnie śpiewamy antyfony, powtarzając wszystkie tropariony:

Antyfona 1

Ton 8: Książęta ludu zebrali się przeciwko Panu i przeciwko Jego
Pomazańcowi.

Nieprawe posądzenie włożyli na mnie. Panie, Panie, nie opuszczaj
mnie.

Nasze zmysły przedstawmy czyste Chrystusowi i jako Jego przyjaciele,
dusze nasze za Niego oddajmy. Nie dajmy się przygnieść troskami
życia, jak Judasz, ale w naszych celach zawołajmy: Ojcze nasz,
któryś jest w niebie, zbaw nas ode złego!

Chwała, i teraz. Dziewica porodziła niezamężna i Dziewica
pozostała. Matko dziewicza, Bogurodzico Mario, módl się do
Chrystusa, Boga naszego, aby nas zbawił.

Antyfona 2

Ton 6: Idzie Judasz do nieprawych uczonych w Piśmie i mówi: „Co mi
dacie, a ja wam Go wydam?” Pośrodku zaś naradzających się
niewidzialnie stał Ten, nad kim radzono. Znawco serc, oszczędź
dusze nasze!

Ze współczuciem posłużmy Bogu, jak Maria na uczcie, a nie
gromadźmy srebra jak Judasz, abyśmy zawsze byli z Chrystusem Bogiem.

Chwała, i teraz. Dziewico, nie przestawaj błagać Tego, którego
niewypowiedzianie porodziłaś, Przyjaciela człowieka, aby wybawił z
nieszczęść wszystkich uciekających się do Ciebie.

Antyfona 3

Ton 2: Z powodu wskrzeszenia Łazarza dzieci hebrajskie wołały do
Ciebie, Przyjacielu człowieka: „Hosanna!” Nieprawy zaś Judasz
nie chciał tego zrozumieć.

Na wieczerzy Twojej, Chryste Boże, uczniom Twym powiedziałeś:
„Jeden z was mnie wyda”. Nieprawy zaś Judasz nie chciał tego
zrozumieć.

Gdy Jan zapytał: „Panie, kto jest, kto Cię wyda?”, tego chlebem
wskazałeś. Nieprawy zaś Judasz nie chciał tego zrozumieć.

Żydzi szukali, jak zabić Ciebie, Panie, za trzydzieści srebrników
i za fałszywy pocałunek. Nieprawy zaś Judasz nie chciał tego
zrozumieć.

Podczas umycia nóg, Chryste Boże, nakazałeś Twoim uczniom: „To
czyńcie, co widzicie”. Nieprawy zaś Judasz nie chciał tego
zrozumieć.

„Czuwajcie i módlcie się, abyście nie weszli w pokuszenie”,
mówiłeś, Chryste Boże, do Twych uczniów. Nieprawy zaś Judasz nie
chciał tego zrozumieć.

Chwała, i teraz. Wybaw z nieszczęść sługi Twoje, Bogurodzico,
albowiem po Bogu wszyscy do Ciebie przybiegamy, jako do muru obronnego
i Orędowniczki.

Mała ektenia z ekfonesis: Albowiem Tobie przynależy wszelka chwała,
cześć, i pokłon.

Katyzma poetycka, ton 7:

Karmiąc na wieczerzy uczniów i znając zamiary zdrajcy, na uczcie
zdemaskowałeś Judasza. Chociaż znałeś Jego nieprawość, ale
pragnąłeś przez to pokazać wszystkim, że dobrowolnie wydajesz
siebie, aby świat wyrwać wrogowi. Wielce cierpliwy, chwała Tobie!

[Na tych katyzmach nie siedzimy, ponieważ kapłan okadza święte
prezbiterium, lecz śpiewamy je stojąc].

Czytanie świętej Ewangelii według Jana (18, 1-28)

W owym czasie Jezus wyszedł z uczniami swymi za potok Cedron, gdzie
był ogród, do którego wszedł On i uczniowie Jego. A Judasz, który
Go wydał, znał to miejsce, bo często się tam schodzili Jezus i
uczniowie Jego. Judasz, wziąwszy kohortę oraz sługi arcykapłanów
i faryzeuszów, przyszedł tam z latarniami, pochodniami i orężem. A
Jezus wiedząc o wszystkim, co miało przyjść na Niego, wyszedł i
rzekł do nich: «Kogo szukacie?» Odpowiedzieli Mu: «Jezusa z
Nazaretu». Rzekł do nich Jezus: «Ja jestem». Również i Judasz,
który Go wydał, stał między nimi. Skoro więc rzekł do nich: «Ja
jestem», cofnęli się i upadli na ziemię. Znowu ich zapytał:
«Kogo szukacie?» Oni zaś powiedzieli: «Jezusa z Nazaretu». Jezus
odrzekł: «Powiedziałem wam, że Ja jestem. Jeżeli więc Mnie
szukacie, pozwólcie tym odejść!» Aby się wypełniło słowo,
które powiedział: «Nie utraciłem żadnego z tych, których Mi
dałeś». A Szymon Piotr, mając miecz, dobył go, uderzył sługę
arcykapłana i odciął mu prawe ucho. A słudze było na imię
Malchos. Na to rzekł Jezus do Piotra: «Schowaj miecz do pochwy.
Czyż nie mam pić kielicha, który dał Mi Ojciec?» Kohorta oraz
trybun razem ze sługami żydowskimi pojmali Jezusa i związali Go. I
zaprowadzili najpierw do Annasza, był on bowiem teściem Kajfasza,
który owego roku był arcykapłanem. Właśnie Kajfasz poradził
Żydom, że lepiej jest, aby jeden człowiek umarł za naród. A za
Jezusem szedł Szymon Piotr i drugi uczeń. Uczeń ten był znany
arcykapłanowi i wszedł za Jezusem na dziedziniec arcykapłana. Piotr
zaś zatrzymał się przed bramą na zewnątrz. Wszedł więc ów
drugi uczeń, znany arcykapłanowi, pomówił z odźwierną i
wprowadził Piotra. A służąca odźwierna mówi do Piotra: «Czy i
ty jesteś uczniem tego człowieka?» On mówi: «Nie jestem». A
ponieważ było zimno, strażnicy i słudzy rozpaliwszy ognisko stali
przy nim i grzali się. Z nimi stał także Piotr i grzał się.
Arcykapłan więc zapytał Jezusa o uczniów Jego i o naukę Jego.
Odpowiedział mu Jezus: «Ja przemawiałem jawnie przed światem.
Uczyłem zawsze w synagogach i w świątyni, gdzie się gromadzą
wszyscy Żydzi, a potajemnie nic nie mówiłem. Dlaczego Mnie pytasz?
Zapytaj tych, którzy słyszeli, co im mówiłem. Oto oni wiedzą, co
Ja mówiłem». Gdy On to powiedział, jeden ze sług obok stojących
spoliczkował Jezusa, mówiąc: «Tak odpowiadasz arcykapłanowi?»
Odrzekł mu Jezus: «Jeżeli źle powiedziałem, udowodnij, co było
złego, a jeżeli dobrze, to dlaczego Mnie bijesz?» Annasz wysłał
Go więc związanego do arcykapłana Kajfasza. A Szymon Piotr stał i
grzał się. Powiedzieli do niego: «Czy i ty nie jesteś jednym z
uczniów Jego?» A on zaparł się i rzekł: «Nie jestem». Jeden ze
sług arcykapłana, krewny tego, któremu Piotr odciął ucho, rzekł:
«Czy Ja nie widziałem ciebie razem z Nim w ogrodzie?» Piotr znowu
zaparł się i natychmiast kogut zapiał. Prowadzili Jezusa od
Kajfasza do pretorium. A było to rankiem; oni sami nie weszli do
pretorium, aby się nie skalać, lecz aby móc spożyć Paschę.

Po Ewangelii śpiewamy antyfonę 4

Ton 5: Dzisiaj Judasz opuszcza nauczyciela i przyjmuje diabła,
zaślepia go pożądanie srebra, i zamroczony odpada od światłości.
Jakże może patrzeć na światłość ten, który sprzedał ja za
trzydzieści srebrników? Dla nas zaś zajaśniał Pan, który
cierpiał za świat. Do Niego zawołamy: Cierpiący i współczujący
ludziom Panie, chwała Tobie!

Dzisiaj Judasz odrzuca pobożność i oddziela się od daru, oto
uczeń staje się zdrajcą. W zwykłym pocałunku ukrywa obłudę i
przedkłada nad miłość Władcy, bezmyślnie oddaje się w niewolę
pożądania srebra, staje się przywódca zgromadzenia nieprawych. My
zaś mając zbawienie w Chrystusie, Jego wysławmy!

Ton 1: Miłość zdobądźmy braterską, jako bracia w Chrystusie, a
nie brak miłosierdzia dla naszych bliźnich, abyśmy nie zostali
osądzeni jak niemiłosierny sługa, dla pieniędzy, i jak Judasz nic
nie osiągniemy.

Chwała, i teraz. Wszędzie mówią o Tobie rzeczy przesławne, gdyż
zrodziłaś w ciele Stwórcę wszystkich, Bogurodzico Mario, opiewana
przez wszystkich i nie znająca małżeństwa.

Antyfona 5

Ton 6: Uczeń zgadza się na cenę za wydanie Nauczyciela i za
trzydzieści srebrników sprzedaje Pana, przez obłudny pocałunek
wydaje Go nieprawym na śmierć.

Dzisiaj Stwórca niebios i ziemi mówi swoim uczniom: „Zbliżył
się czas, nadchodzi Judasz, który mnie zdradzi. Niech nikt się mnie
nie wyrzeknie, widząc na krzyżu, pośrodku dwóch łotrów. Cierpię
bowiem jako człowiek i zbawię jako Przyjaciel człowieka tych,
którzy we mnie wierzą”.

Chwała, i teraz. W niewypowiedziany sposób w czasach ostatecznych
poczęłaś i porodziłaś Twego Stwórcę, do którego módl się,
aby zbawił dusze nasze.

Antyfona 6

Ton 7: Dzisiaj Judasz czuwa, aby wydać Pana, Przedwiecznego Zbawcę
świata, który pięcioma chlebami nasycił tłumy. Dzisiaj nieprawy
Judasz wyrzeka się Nauczyciela, będąc uczniem wydaje Władcę, za
srebro sprzedaje Tego, który manną nasycił człowieka.

Dzisiaj do krzyża Żydzi przybili Pana, który laską rozsiekł morze
i wywiódł ich na pustynię. Dzisiaj włócznią przebili Jego bok, a
On dla nich plagami zranił Egipt. Żółcią napoili Pana, który
mannę zesłał im na pokarm jak deszcz.

Panie, gdy szedłeś na dobrowolną śmierć, zawołałeś do uczniów
Twoich: „Jeśli jednej godziny nie możecie czuwać ze mną, jakże
mogliście obiecać umierać za mnie? Popatrzcie lepiej na Judasza,
który nie śpi, ale stara się wydać mnie nieprawym. Wstańcie,
módlcie się, aby nikt się mnie nie wyrzekł, widząc na krzyżu”.
Wielce cierpliwy, chwała Tobie!

Chwała, i teraz. Raduj się, Bogurodzico, któraś nieogarnionego
przez niebiosa pomieściła w swym łonie. Raduj się, nauko
proroków, z Ciebie zajaśniał nam Emanuel. Raduj się, Matko
Chrystusa Boga!

Mała ektenia z ekfonesis: Albowiem błogosławione jest i pełne
chwały najczcigodniejsze i najwspanialsze imię Twoje.

Katyzma poetycka, ton 7:

Cóż zmusiło ciebie, Judaszu, stać się zdrajcą Zbawcy? Czyż Pan
odłączył ciebie od wspólnoty apostołów? Czyż pozbawił ciebie
daru uleczania? Czyż odsunął ciebie od stołu, gdy wieczerzał z
innymi? Czyż pogardził twymi nogami, gdy umywał nogi innym? O
jakże wielkim zapomniałeś miłosierdziu! Teraz zaś oskarża ciebie
twoje pożądanie i głoszone jest wielkie cierpienie i wielkie
zmiłowanie naszego Pana.

Czytanie świętej Ewangelii według Mateusza (26, 57-75)

W owym czasie żołnierze, którzy pochwycili Jezusa, zaprowadzili Go
do arcykapłana Kajfasza, gdzie zebrali się uczeni w Piśmie i
starsi. A Piotr szedł za Nim z daleka, do pałacu arcykapłana.
Wszedł tam na dziedziniec i usiadł ze służbą, aby widzieć, jaki
będzie wynik. Tymczasem arcykapłani i starsi, i cały sanhedryn
szukali fałszywego świadectwa przeciw Jezusowi, aby Go zabić. Lecz
nie znaleźli, jakkolwiek występowało wielu fałszywych świadków.
W końcu stanęli dwaj fałszywi świadkowie i rzekli: «On mówił:
„Mogę zburzyć świątynię Bożą i w ciągu trzech dni odbudować
ją”». I powstawszy arcykapłan, rzekł do Niego: «Nic nie
odpowiadasz na to, co oni świadczą przeciwko Tobie?» Lecz Jezus
milczał. I najwyższy kapłan rzekł do Niego: «Poprzysięgam Cię
na Boga żywego, abyś powiedział nam: Czy Ty jesteś Mesjasz, Syn
Boży?» Mówi mu Jezus: «Tyś powiedział. Ale mówię wam: Odtąd
ujrzycie Syna Człowieczego, siedzącego po prawicy Mocy, i
nadchodzącego na obłokach niebieskich». Wtedy arcykapłan rozdarł
szaty swoje, mówiąc: «Zbluźnił! Na cóż nam jeszcze potrzeba
świadków? Oto teraz słyszeliście bluźnierstwo Jego. Co wam się
zdaje?» Oni odpowiedzieli, mówiąc: «Winien jest śmierci».
Wówczas zaczęli pluć na oblicze Jego i bić Go pięściami, a inni
policzkowali Go i mówiąc: «Prorokuj nam, Mesjaszu, kto Cię
uderzył?» Piotr zaś siedział zewnątrz na dziedzińcu, i podeszła
do niego jedna służąca, mówiąc: «I ty byłeś z Jezusem
Galilejczykiem». Lecz on zaparł się wobec wszystkich, mówiąc:
«Nie wiem, co mówisz». A gdy wyszedł ku bramie, zauważyła go
inna i mówi do tych, co tam byli: «I ten był z Jezusem
Nazarejczykiem». I znowu zaparł się pod przysięgą: «Nie znam
Człowieka». Po chwili ci, którzy tam stali, zbliżyli się,
mówiąc Piotrowi: «Na pewno i ty jesteś jednym z nich, bo mowa
twoja zdradza cię». Wtedy począł się zaklinać i przysięgać,
że nie zna Człowieka. I w tej chwili kogut zapiał. Wspomniał Piotr
na słowo Jezusa, który mu powiedział: «Zanim kogut zapieje, trzy
razy się Mnie zaprzesz». I wyszedłszy na zewnątrz, gorzko
zapłakał.

Antyfona 7

Ton 8: Kiedy wzięli Ciebie nieprawi, to pośród cierpień
wołałeś, Panie: „Chociaż uderzyliście w Pasterza i
rozproszyliście dwanaście owiec, moich uczniów, mógłbym ku
obronie wezwać więcej, niż dwanaście legionów aniołów. Cierpię
jednakże, aby wypełniło się wszystko to, co objawiłem wam przez
proroków, wszystko tajemne i nieznane. Panie, chwała Tobie”.

Trzykrotnie zaparł się Piotr, ale natychmiast zrozumiał, co mu
powiedziałeś i przyniósł Tobie łzy pokuty. Boże oczyść mnie i
zbaw mnie.

Chwała, i teraz. Zaśpiewajmy wszyscy prawdziwie świętej Dziewicy,
wołając: Raduj się bramo zbawienia, raju rozkoszy i obłoku
wiecznej światłości!

Antyfona 8

Ton 1: Powiedzcie, nieprawi, cóż usłyszeliście od naszego Zbawcy?
Czyż nie umocnił Zakonu i nauk proroków? Jakże więc
zamyśliliście wydać Piłatowi Słowo Boże będące od Boga i
Zbawcę dusz naszych?

„Ukrzyżuj”, wołali ci, którzy zawsze cieszyli się z Twych
darów i zabójcy sprawiedliwych prosili o uwolnienie złodzieja
zamiast Dobroczyńcy. Milczałeś Chryste, cierpiąc ich surowość i
chcąc cierpieć, aby zbawić nas, jako Przyjaciel człowieka.

Chwała, i teraz. Ponieważ nie mamy odwagi z powodu licznych naszych
grzechów, Ty módl się, Bogurodzico Dziewico, do zrodzonego z
Ciebie, wiele bowiem może błaganie matczyne do miłosierdzia Pana.
Nie odrzucaj próśb grzeszników, Najczystsza, albowiem miłosierny
jest i może zbawić, który za nas zechciał cierpieć.

Antyfona 9

Ton 3: Zaproponowali trzydzieści srebrników, cenę oszacowanego,
którego wycenili synowie Izraela. Czuwajcie i módlcie się, abyście
nie weszli w pokusę. Duch jest silny, ale ciało omdlałe, przeto
czuwajcie.

Dali mi jako pokarm żółć i w mym pragnieniu napoili mnie octem. Ty
zaś, Panie, podnieś mnie, a odpłacę im.

Chwała, i teraz. Śpiewamy Tobie, Bogurodzico czysta, my z pogan,
bowiem zrodziłaś Chrystusa Boga naszego, który przez Ciebie
uwolnił ludzi z klątwy.

Mała ektenia z ekfonesis: Albowiem Ty jesteś Bogiem naszym i Tobie
chwałę oddajemy.

Katyzma poetycka, ton 8:

O, w jaki sposób Judasz, niegdyś Twój uczeń, zamyślił wydać
Ciebie? Oszust i nieprawy, obłudnie dzielił wieczerzę i poszedł
powiedzieć kapłanom: „Co mi dacie, a ja Go wydam, bowiem niszczy
Zakon i hańbi sobotę”. Wielce cierpliwy Panie, chwała Tobie!

Czytanie świętej Ewangelii według Jana (18, 28 - 19, 16)

W owym czasie prowadzili Jezusa od Kajfasza do pretorium. A było to
rankiem; oni sami nie weszli do pretorium, aby się nie skalać, lecz
aby móc spożyć Paschę. Piłat wyszedł więc do nich na zewnątrz
i rzekł: «Jaką skargę wnosicie przeciwko temu człowiekowi?»
Odpowiedzieli i rzekli do niego: «Gdyby to nie był złoczyńca, nie
wydalibyśmy Go tobie». Rzekł do nich Piłat: «Weźcie Go wy i
według prawa swego osądźcie!» Odpowiedzieli mu Żydzi: «Nam nie
wolno nikogo zabić». Tak miało się spełnić słowo Jezusa, w
którym zapowiedział, jaką śmiercią miał umrzeć. Wtedy znowu
wszedł Piłat do pretorium i przywoławszy Jezusa rzekł do Niego:
«Czy Ty jesteś Królem Żydowskim?» Odpowiedział mu Jezus: «Czy
mówisz to od siebie, czy inni powiedzieli ci o Mnie?» Piłat
odparł: «Czy ja jestem Żydem? Naród Twój i arcykapłani wydali mi
Ciebie. Co uczyniłeś?» Odpowiedział Jezus: «Królestwo moje nie
jest z tego świata. Gdyby królestwo moje było z tego świata,
słudzy moi walczyliby, abym nie był wydany Żydom. Teraz zaś
królestwo moje nie jest stąd». Piłat zatem powiedział do Niego:
«A więc jesteś królem?» Odpowiedział Jezus: «Ty mówisz, że Ja
jestem królem. Ja się na to narodziłem i na to przyszedłem na
świat, aby świadczyć o prawdzie. Każdy, kto jest z prawdy,
posłucha głosu mego». Mówi do Niego Piłat: «Cóż to jest
prawda?» To powiedziawszy wyszedł znowu do Żydów i mówi do nich:
«Ja nie znajduję w Nim żadnej winy. Jest zaś u was zwyczaj, że na
Paschę uwalniam wam jednego więźnia. Czy zatem chcecie, abym wam
uwolnił Króla Żydowskiego?» Oni zaś znowu wszyscy zawołali,
mówiąc: «Nie tego, lecz Barabasza!» A Barabasz był zbrodniarzem.
Wówczas Piłat wziął Jezusa i kazał Go ubiczować. A żołnierze
uplótłszy koronę z cierni, włożyli Mu ją na głowę i okryli Go
płaszczem purpurowym. I mówili: «Witaj, Królu Żydowski!», i
policzkowali Go. A Piłat znowu wyszedł na zewnątrz i mówi im:
«Oto wyprowadzam Go do was na zewnątrz, abyście poznali, że nie
znajduję w Nim żadnej winy». Wyszedł więc Jezus na zewnątrz, w
koronie cierniowej i płaszczu purpurowym. Piłat mówi do nich: «Oto
Człowiek». A gdy Go ujrzeli arcykapłani i słudzy, zawołali
mówiąc: «Ukrzyżuj, ukrzyżuj Go!» Mówi do nich Piłat: «Weźcie
Go i sami ukrzyżujcie! Ja bowiem nie znajduję w Nim winy».
Odpowiedzieli mu Żydzi: «My mamy Prawo, a według Prawa naszego
powinien umrzeć, bo czynił siebie Synem Bożym». Gdy Piłat
usłyszał te słowa, uląkł się jeszcze bardziej. Wszedł znowu do
pretorium i mówi do Jezusa: «Skąd Ty jesteś?» Jezus jednak nie
dał mu odpowiedzi. Mówi więc Piłat do Niego: «Nie odpowiadasz mi?
Czy nie wiesz, że mam władzę ukrzyżować Ciebie i mam władzą
uwolnić Ciebie?» Jezus odpowiedział: «Nie miałbyś żadnej
władzy nade Mną, gdyby ci jej nie dano z wysoka. Dlatego większy
grzech ma ten, który Mnie wydał tobie». Odtąd Piłat usiłował Go
uwolnić. Żydzi jednak zawołali, mówiąc: «Jeżeli Go uwolnisz,
nie jesteś przyjacielem Cezara. Każdy, kto się czyni królem,
sprzeciwia się Cezarowi». Gdy więc Piłat usłyszał te słowa,
wyprowadził Jezusa na zewnątrz i zasiadł na trybunale, na miejscu
zwanym Lithostroton, po hebrajsku Gabbata. Był to dzień
Przygotowania Paschy, około godziny szóstej. I mówi do Żydów:
«Oto król wasz!» Oni zaś zawołali: «Precz! Precz! Ukrzyżuj
Go!» Piłat mówi do nich: «Czyż króla waszego mam ukrzyżować?»
Odpowiedzieli arcykapłani: «Nie mamy króla, tylko Cezara». Wtedy
więc wydał Go im, aby został ukrzyżowany.

Antyfona 10

Ton 6: Ten, który odziewa się światłością jak szatą, stał nagi
na sądzie i został uderzony w policzek ręką, którą stworzył.
Nieprawi zaś ludzie przygwoździli do krzyża Pana Chwały. Wtedy
rozdarła się zasłona świątyni, słońce zaćmiło się, nie
mogąc patrzeć na poniżanego Boga, przed którym wszystko drży.
Jemu to pokłońmy się!

Uczeń zaparł się, a łotr zawołał: „Wspomnij mnie, Panie, w
królestwie Twoim!

Chwała, i teraz. Panie, któryś zechciał dla sług Twych przyjąć
ciało z Dziewicy, daj pokój światu, abyśmy zgodnie sławili
Ciebie, Przyjaciela człowieka.

Antyfona 11

Ton 6: Za całe dobro, które Ty, Chryste, uczyniłeś dla rodu
hebrajskiego, osądzili Ciebie na ukrzyżowanie, octem i żółcią
napoiwszy. Odpłać im, Panie, według ich uczynków, nie chcieli
bowiem zrozumieć uniżenia Twego.

Nie zadowoliły się zdradą, Chryste, pokolenia Izraela, ale kiwając
głowami swoimi, bluźnierstwo i przekleństwo przynosili Tobie.
Odpłać im, Panie, według ich uczynków, nie zrozumieli bowiem
Opatrzności Twojej.

Ani trzęsienie ziemi, ani pęknięcie skały nie przekonały
hebrajczyków, ani zasłona świątyni, ani powstanie martwych.
Odpłać im, Panie, według ich uczynków, nie pojęli bowiem nauki
Twojej.

Chwała, i teraz. Bogurodzico Dziewico, jedyna czysta, poznaliśmy
Boga, który w Ciebie się wcielił, jedyna błogosławiono. Przeto
nieustannie Jego sławiąc, Ciebie wysławiamy.

Antyfona 12

Ton 8: Oto, co Pan mówi Żydom: „Ludu mój! Cóżem ci uczynił,
albo w czym zawinił? Twoich niewidomych uczyniłem widzącymi,
trędowatych oczyściłem, podniosłem człowieka leżącego na
łożu. Ludu mój! Cóżem ci uczynił? Czym Mi odpłaciłeś? Za
mannę żółcią, za wodę octem. Zamiast miłości,
przygwoździliście mnie do krzyża. Już więcej tego nie zniosę,
przywołam mych pogan, i oni Mnie wysławią z Ojcem i Duchem, a Ja im
dam żywot wieczny”.

Dzisiaj zasłona świątyni na oskarżenie nieprawych rozdziera się i
słońce kryje swe promienie, widząc Władcę krzyżowanego.

Prawodawcy Izraela, Judejczycy i faryzeusze, chór apostolski woła do
was: „Oto świątynia, która wyście zburzyli, oto Baranek,
którego wyście ukrzyżowali i oddali grobu. Ale z mocy swej
zmartwychwstał, nie bądźcie obłudni, Żydzi! On to jest, który
wybawił w morzu i karmił w pustyni. On jest życiem, światłością
i pokojem świata”.

Chwała, i teraz. Raduj się, bramo Króla Chwały, przez którą
przeszedł jedynie Najwyższy i pozostawił znowu zapieczętowaną na
zbawienie dusz naszych.

Mała ektenia z ekfonesis: Niech będzie panowanie królestwa Twego
błogosławione i wysławione.

Katyzma poetycka, ton 8:

Kiedy stojąc przed Kajfaszem, Boże i Sędzio, wydałeś siebie na
sąd Piłata, moce niebios z bojaźni zadrżały. Gdy zaś zostałeś
podniesiony na drzewie pośród dwóch łotrów, jako bezgrzeszny
policzony zostałeś z nieprawymi, aby zbawić człowieka. Panie
wielce łaskawy, chwała Tobie!

Czytanie świętej Ewangelii według Mateusza (27, 3 - 32)

W owym czasie Judasz, który Go wydał, widząc, że Go skazano,
opamiętał się, zwrócił trzydzieści srebrników arcykapłanom i
starszym, mówiąc: «Zgrzeszyłem, wydawszy krew niewinną». A oni
odparli: «Co nam do tego? To twoja sprawa». Rzuciwszy srebrniki w
świątyni, oddalił się, a potem poszedł i powiesił się.
Arcykapłani zaś wzięli srebrniki, rzekli: «Nie godzi się kłaść
ich do skarbca świątyni, bo są zapłatą za krew». Po odbyciu
narady kupili za nie Pole Garncarza, na grzebanie cudzoziemców.
Dlatego pole to aż po dziś dzień nosi nazwę Pole Krwi. Wtedy
spełniło się to, co powiedział Jeremiasz prorok, mówiąc: Wzięli
trzydzieści srebrników, zapłatę za Tego, którego oszacowali
synowie Izraela. I dali je za Pole Garncarza, jak mi powiedział Pan.
Jezusa zaś stawiono przed namiestnikiem, i zapytał Go namiestnik,
mówiąc: «Czy Ty jesteś królem żydowskim?» Jezus zaś rzekł:
«Tyś powiedział». A gdy Go oskarżali arcykapłani i starsi, nic
nie odpowiadał. Wtedy mówi Mu Piłat: «Czy nie słyszysz, jak wiele
świadectw mówią przeciw Tobie?» I nie odpowiedział mu na żadne
pytanie, tak że namiestnik bardzo się dziwił. A był zwyczaj, że
na każde święto namiestnik uwalniał ludowi jednego więźnia,
którego chcieli. Mieli zaś wtedy znacznego więźnia, imieniem
Barabasz. Gdy się więc zebrali, rzekł im Piłat: «Którego
chcecie, żebym wam uwolnił, Barabasza czy Jezusa, zwanego
Mesjaszem?» Wiedział bowiem, że przez zawiść Go wydali. A gdy on
zasiadał na trybunale, żona jego przysłała mu ostrzeżenie,
mówiąc: «Nie miej nic do czynienia z tym Sprawiedliwym, bo dzisiaj
we śnie wiele wycierpiałam z Jego powodu». Tymczasem arcykapłani i
starsi namówili tłumy, żeby prosiły o Barabasza, a Jezusa
stracili. Pytał ich namiestnik: «Którego z tych dwóch chcecie,
żebym wam uwolnił?» Odpowiedzieli: «Barabasza». Rzekł do nich
Piłat: «Cóż więc mam uczynić z Jezusem, którego nazywają
Mesjaszem?» Zawołali wszyscy: «Niech będzie ukrzyżowany!»
Namiestnik odpowiedział: «Cóż właściwie złego uczynił?» Lecz
oni jeszcze głośniej krzyczeli, mówiąc: «Niech będzie
ukrzyżowany!» Piłat widząc, że nic nie osiąga, a wzburzenie
raczej wzrasta, wziął wodę i umył ręce wobec tłumu, mówiąc:
«Nie jestem winny krwi tego Sprawiedliwego. Wasza to rzecz». A cały
lud odpowiedział, mówiąc: «Krew Jego na nas i na dzieci nasze».
Wówczas uwolnił im Barabasza, a Jezusa kazał ubiczować i wydał
im, aby Go ukrzyżowali. Wtedy żołnierze namiestnika wziąwszy
Jezusa do pretorium zgromadzili koło Niego całą kohortę. Zdjąwszy
zaś szaty Jego, ubrali Go w płaszcz szkarłatny. Uplótłszy wieniec
z ciernia włożyli na głowę Jego, a w prawicę Jego dali trzcinę.
Potem przyklękali przed Nim i szydzili z Niego, mówiąc: «Witaj,
Królu Żydowski!» Przy tym pluli na Niego, brali trzcinę i bili Go
po głowie. A gdy Go wyszydzili, zdjęli z Niego płaszcz, włożyli
na Niego własne szaty Jego i prowadzili Go na ukrzyżowanie.
Wychodząc spotkali człowieka z Cyreny, imieniem Szymon, i przymusili
go, żeby niósł krzyż Jego.

Antyfona 13

Ton 6: Zgromadzenie Żydów uprosiło u Piłata Twoje ukrzyżowanie,
Panie. Nie znalazłszy w Tobie winy, uwolnili winnego Barabasza, a
Ciebie sprawiedliwego osądzili, otrzymawszy jako zapłatę grzech
wstrętnego zabójstwa. Daj im, Panie, to, na co zasłużyli, bowiem
niesprawiedliwie zamyślili zło przeciw Tobie.

Chrystusa, Bożą moc i Bożą mądrość, przed którym wszystko
drży i pełne jest bojaźni, kapłani bili po twarzy i dali mu
żółć. On wszystko zechciał przecierpieć, aby wybawić nas Krwią
swoją z nieprawości naszych, jako Przyjaciel człowieka.

Chwała, i teraz. Bogurodzico, która zrodziłaś Słowo w sposób
przewyższający słowo, swego Stwórcę, módl się do Niego, aby
zbawił dusze nasze!

Antyfona 14

Ton 8: Panie, który za towarzysza obrałeś sobie łotra, który
skalał ręce swoje we krwi, z nim policz i nas, jako dobry i
Przyjaciel człowieka.

Kilka zaledwie słów powiedział łotr na krzyżu, i znalazł wielką
wiarę, zbawił się w jednej chwili i pierwszy otwarł bramy raju, i
wszedł doń. Panie, który przyjąłeś Jego pokutę, chwała Tobie!

Chwała, i teraz. Raduj się, któraś od aniołów przyjęła
radość świata. Raduj się, któraś zrodziła swego Stwórcę i
Pana. Raduj się, któraś była godną być Matka Boga.

Antyfona 15

Ton 6: Dzisiaj na drzewie wisi Ten, który na wodach ziemię
zawiesił. Na króla aniołów zakładana jest korona cierniowa. W
szatę hańby przyobleczony jest Ten, Który niebo przyodziewa
obłokami. Policzkowany jest Ten, który w Jordanie uwolnił Adama.
Gwoździami przybity jest Oblubieniec Kościoła. Włócznią przebity
jest Syn Dziewicy. Kłaniamy się cierpieniom Twym, Chryste. Kłaniamy
się cierpieniom Twym, Chryste. Kłaniamy się cierpieniom Twym,
Chryste. Okaż nam Twe chwalebne Zmartwychwstanie!

Nie świętujmy jak Żydzi, bowiem Paschą za nas ofiarowaną jest
Chrystus, ale oczyśćmy samych siebie ze wszelkiej zmazy i czyści
pomódlmy się do Niego: Powstań, Panie, zbaw nas, jako Przyjaciel
człowieka!

Krzyż Twój, Panie, jest życiem i wspomożeniem Twego ludu, w nim
mając nadzieję, Tobie ukrzyżowanemu Bogu naszemu śpiewamy: Zmiłuj
się nad nami!

Chwała, i teraz. Widząc Ciebie wiszącego, Chryste, Rodzicielka
Twoja wołała: Cóż za przedziwną widzę tajemnicę, Synu mój?
Jakże Ty na drzewie umierasz, przybity ciałem, Dawco życia?

Mała ektenia z ekfonesis: Albowiem błogosławione jest najświętsze
imię Twoje i wysławione Twoje królestwo.

Katyzma poetycka, ton 4:

Odkupiłeś nas z przekleństwa prawa najczcigodniejszą Krwią
swoją, przygwożdżony do krzyża i włócznią przebity, stałeś
się dla ludzi źródłem nieśmiertelności, Zbawicielu nasz, chwała
Tobie.

Czytanie świętej Ewangelii według Marka (15, 16-32)

W owym czasie żołnierze zaprowadzili Jezusa na wewnętrzny
dziedziniec, czyli pretorium, i zwołali całą kohortę. Ubrali Go w
purpurę i uplótłszy wieniec z ciernia włożyli Mu na głowę. I
zaczęli pozdrawiać Go, i mówić: «Witaj, Królu Żydowski!» I
bili Go trzciną po głowie, pluli na Niego i przyklękając oddawali
Mu hołd. A gdy Go wyszydzili, zdjęli z Niego purpurę i włożyli na
Niego własne Jego szaty i wyprowadzili Go, aby Go ukrzyżować. I
przymusili niejakiego Szymona z Cyreny, ojca Aleksandra i Rufusa,
który wracając z pola właśnie przechodził, żeby niósł krzyż
Jego. Przyprowadzili Go na miejsce Golgota, to znaczy miejsce Czaszki.
I dawali Mu wino zaprawione mirrą, lecz On nie przyjął.
Ukrzyżowali Go i rozdzielili między siebie szaty Jego, rzucając o
nie losy, co który miał zabrać. A była godzina trzecia, gdy Go
ukrzyżowali. Był też napis z podaniem Jego winy, tak ułożony:
«Król Żydowski». Razem z Nim ukrzyżowali dwóch złoczyńców,
jednego po prawicy, a drugiego po lewicy Jego. Tak wypełniło się
Pismo, które mówi: Ze złoczyńcami został policzony. Ci zaś,
którzy przechodzili obok, przeklinali Go, potrząsali głowami swoimi
i mówili: «Ej, Ty, który burzysz świątynię i w trzech dniach ją
odbudowujesz, wybaw samego siebie i zejdź z krzyża!» Podobnie
arcykapłani wraz z uczonymi w Piśmie drwili między sobą i mówili:
«Innych wybawiał, siebie nie może wybawić. Mesjasz, król Izraela,
niechże teraz zejdzie z krzyża, żebyśmy widzieli i uwierzyli Mu».

Także błogosławieństwa, dodając osiem stichosów, ton 4:

W królestwie Twoim wspomnij nas, Panie, gdy przyjdziesz w królestwie
Twoim.

Błogosławieni ubodzy w duchu, albowiem ich jest królestwo
niebieskie.

Błogosławieni, którzy płaczą, albowiem oni będą pocieszeni.

Błogosławieni cisi, albowiem oni odziedzicza ziemię.

Błogosławieni, którzy łakną i pragną sprawiedliwości albowiem
oni będą nasyceni.

Przez drzewo Adam został usunięty z raju, a przez drzewo krzyża
łotr zamieszkał w raju. Pierwszy skosztował i naruszył przykazanie
Stwórcy, a drugi będąc współukrzyżowanym, wyznał, że jesteś
ukrytym Bogiem. Pamiętaj i o nas, Zbawco, w królestwie Twoim!

Błogosławieni miłosierni, albowiem oni dostąpią miłosierdzia.

Twórcę Prawa od ucznia kupili nieprawi i jako przestępcę Prawa
powiedli na sąd Piłata, wołając: „Ukrzyżuj”, a On w pustyni
dał im mannę! My zaś naśladując sprawiedliwego łotra, z wiarą
wołamy: Pamiętaj i o nas, Zbawco, w królestwie Twoim!

Błogosławieni czystego serca, albowiem oni Boga oglądać będą.

Zgromadzenie zabójców, nieprawy lud żydowski, tak do Piłata
wołało i szaleńczo mówiło: „Ukrzyżuj niewinnego Chrystusa, a
nam raczej oddaj Barabasza”. My zaś powtarzamy Panu słowa
rozumnego łotra: Pamiętaj i o nas, Zbawco, w królestwie Twoim!

Błogosławieni czyniący pokój, albowiem oni będą nazwani synami
Bożymi.

Życiodajny Twój bok, jak z Edenu źródło toczące poi Kościół
Twój, Chryste, jako duchowy raj, skąd rozdzielając się, jak u
początków, na cztery Ewangelie poi świat, weseląc stworzenie i
ucząc ludy kłaniać się z wiarą królestwu Twemu.

Błogosławieni prześladowani dla sprawiedliwości, albowiem ich jest
królestwo niebieskie.

Zostałeś dla mnie ukrzyżowany, aby wytoczyć mi odpuszczenie.
Przebity został Twój bok, aby wytoczyć mi krople życia.
Gwoździami zostałeś przygwożdżony, abym ja w głębię cierpień
Twych uwierzywszy, na wysokości Twego panowania tak wołał: Dawco
życia, Chryste, chwała krzyżowi, Zbawco, i męce Twojej!

Błogosławieni jesteście, gdy wam złorzeczyć będą, i
prześladować was,

i mówić wszystko złe przeciwko wam, kłamiąc ze względu na Mnie.

Widząc Ciebie krzyżowanym, Chryste, całe stworzenie zadrżało,
zatrzęsły się fundamenty ziemi, z bojaźni przed władzą Twoją
ukryły się światła i rozdarła się zasłona świątyni, góry
zatrzęsły się i kamienie rozpadły, a wierny łotr z nami woła,
abyś pamiętał o nas, Zbawco, w królestwie Twoim.

Radujcie się i weselcie się, albowiem zapłata wasza obfita jest w
niebiesiech.

Ty, Panie, Przyjacielu człowieka, na krzyżu podarłeś spis naszych
grzechów i będąc policzony z umarłymi, związałeś tamtejszego
prześladowcę i wszystkich wyzwoliłeś z więzów śmierci przez
Twoje Zmartwychwstanie, przez które zostaliśmy oświeceni,
Przyjacielu człowieka, Panie, i wołamy do Ciebie: Pamiętaj o nas,
Panie, w królestwie Twoim!

Chwała. Sławiąc godnie Ojca i Syna i Świętego Ducha, módlmy się
wszyscy wierni do jedynego Boga w Trzech Osobach, pozostających bez
pomieszania, prostych, niepodzielnych i niedostępnych, przez które
wybawiamy się z ognistej męki.

I teraz. W modlitwach przedstawiamy Tobie, wielce miłosierny Panie,
Twoją Matkę, która cieleśnie bez nasienia zrodziła Ciebie,
Chryste, Dziewicę i po narodzeniu pozostała bez zmiany, abyś
odpuszczenie grzechów zawsze darował nam, wołającym: Pamiętaj o
nas, Zbawco, w królestwie Twoim!

Mała ektenia z ekfonesis: Albowiem sławią Ciebie wszystkie Moce
niebios i Tobie chwałę oddają.

Prokimenon, ton 4: Rozdzielili między siebie szaty moje i o suknię
moją rzucali los. Stichos: Boże, Boże mój, zważ na mnie, dlaczego
mnie opuściłeś?

Czytanie świętej Ewangelii według Mateusza (27, 34-54)

W owym czasie, gdy żołnierze przyszli na miejsce zwane Golgotą, to
znaczy Miejscem Czaszki, dali Mu pić wino zaprawione goryczą.
Skosztował, ale nie chciał pić. Gdy Go ukrzyżowali, rozdzielili
między siebie szaty Jego, rzucając o nie losy. I siedząc, tam Go
pilnowali. A nad głową Jego umieścili napis z podaniem winy Jego:
«To jest Jezus, Król Żydowski». Wtedy ukrzyżowano z Nim dwóch
złoczyńców, jednego po prawicy i drugiego po lewicy. Przechodnie
zaś, przeklinali Go i potrząsali głowami swymi, mówiąc: «Ty,
który burzysz świątynię i w trzech dniach ją odbudowujesz, wybaw
sam siebie. Jeśli jesteś Synem Bożym, zejdź z krzyża!» Podobnie
arcykapłani z uczonymi w Piśmie, starszymi i faryzeuszami, szydząc
mówili: «Innych wybawiał, siebie nie może wybawić. Jeśli jest
królem Izraela, niech teraz zejdzie z krzyża, a uwierzymy w Niego.
Zaufał Bogu, niechże Go teraz wybawi, jeśli Go miłuje. Przecież
powiedział: „Jestem Synem Bożym”». Tak samo lżyli Go i
złoczyńcy, którzy byli z Nim ukrzyżowani. A od godziny szóstej
mrok ogarnął całą ziemię, do godziny dziewiątej. O godzinie
dziewiątej Jezus zawołał donośnym głosem, mówiąc: «Eli, Eli,
lema sabachthani?», to znaczy Boże mój, Boże mój, czemuś Mnie
opuścił? Słysząc to, niektórzy ze stojących tam mówili: «On
Eliasza woła». Zaraz też jeden z nich pobiegł i wziąwszy gąbkę,
napełnił ją octem, włożył na trzcinę i dawał Mu pić. Lecz
inni mówili: «Poczekaj! Zobaczymy, czy przyjdzie Eliasz, aby Go
wybawić». A Jezus powtórnie zawołał donośnym głosem i oddał
ducha. A oto zasłona przybytku rozdarła się na dwoje z góry na
dół, ziemia zadrżała i skały popękały. Groby się otworzyły i
wiele ciał Świętych, którzy umarli, powstało. I wyszedłszy z
grobów po zmartwychwstaniu Jego, weszli do Świętego Miasta i
ukazali się wielu. Setnik zaś i ci, którzy z nim strzegli Jezusa,
widząc trzęsienie ziemi i to, co się działo, zlękli się bardzo i
mówili: «Zaiste, Ten był Synem Bożym».

Także Psalm 50

Czytanie świętej Ewangelii według Łukasza (23, 32-49)

W owym czasie przyprowadzono z Jezusem dwóch złoczyńców, aby ich z
Nim stracić. A gdy przyszli na miejsce, zwane «Czaszką»,
ukrzyżowali tam Jego i złoczyńców, jednego po prawicy, drugiego po
lewicy. Jezus zaś mówił: «Ojcze, przebacz im, bo nie wiedzą, co
czynią». Przy dzieleniu się Jego szatami, rzucali losy. A lud stał
i patrzył. A członkowie rady drwiąco mówili: «Innych wybawiał,
niechże teraz siebie wybawi, jeśli On jest Mesjaszem, Wybrańcem
Bożym». Szydzili z Niego i żołnierze, podchodząc do Niego i
podając Mu ocet, mówili: «Jeśli Ty jesteś królem żydowskim,
wybaw sam siebie». Był także nad Nim napis w języku greckim,
łacińskim i hebrajskim: «Ten jest Królem żydowskim». A jeden ze
złoczyńców, których powieszono, urągał Mu, mówiąc: «Czy Ty
nie jesteś Mesjaszem? Wybaw więc siebie i nas». Lecz drugi, karcąc
go, rzekł: «Ty nawet Boga się nie boisz, chociaż tę samą karę
ponosisz? My przecież sprawiedliwie, odbieramy bowiem słuszną karę
za uczynki nasze, ale On nic złego nie uczynił». I rzekł do
Jezusa: «Wspomnij mnie, Panie, gdy przyjdziesz do królestwa swego».
I rzekł do niego Jezus: «Zaprawdę, powiadam tobie: Dziś ze Mną
będziesz w raju». Było około godziny szóstej i ciemność
ogarnęła całą ziemię aż do godziny dziewiątej. Słońce się
zaćmiło i zasłona przybytku rozdarła się przez środek. A Jezus
zawołał donośnym głosem, mówiąc: Ojcze, w ręce Twoje oddaję
ducha mego. Po rzekłszy skonał. Na widok tego, co się działo,
setnik oddał chwałę Bogu, mówiąc: «Prawdziwie człowiek ten był
sprawiedliwy». Wszystkie też tłumy, które zbiegły się na to
widowisko, gdy zobaczyły, co się działo, wracały bijąc się w
piersi. Wszyscy zaś znajomi Jego stali z daleka, także niewiasty,
które Mu towarzyszyły od Galilei, przypatrywały się temu.

Kanon trzech pieśni. Poemat kyr Kosmasa. Ton 6:

Pieśń 5

Hirmos: Poranną pieśń śpiewam Tobie, Słowo Boże, Ty, pozostając
bez zmiany, z miłosierdzia uniżyłeś siebie i będąc
niecierpiętliwym poddałeś siebie cierpieniom, dając mi upadłemu
pokój, Przyjacielu człowieka.

Chwała Tobie, Boże nasz, chwała Tobie!

Umywszy nogi i oczyściwszy się przez przyjęcie Twej boskiej
tajemnicy, Chryste, teraz słudzy z Syjonu weszli na wysoką górę
oliwna, sławiąc Ciebie, Przyjacielu człowieka.

Powiedziałeś: Patrzcie, przyjaciele i nie bójcie się. Teraz bowiem
przybliżył się czas, gdy będę pojmany i zabity rękoma
nieprawych. Wy zaś wszyscy rozbiegniecie się, pozostawiwszy Mnie,
ale Ja was zgromadzę, abyście głosili Mnie, Przyjaciela człowieka.

Mała ektenia z ekfonesis: Ty bowiem jesteś Królem pokoju i Zbawca
dusz naszych, i Tobie chwałę oddajemy.

Kontakion, ton 8: Przyjdźcie wszyscy, zaśpiewajmy ukrzyżowanemu za
nas, bowiem Maria widziała Go na krzyżu i wołała: Chociaż
cierpisz ukrzyżowanie, Ty jesteś Synem i Bogiem moim.

Ikos: Jak Owieczka za swym Barankiem prowadzonym na zabicie, razem z
innymi niewiastami szła Maria z rozpuszczonymi włosami, tak
wołając: Gdzie podążasz, Dziecię? Czemu tak szybko idziesz?
Czyżby nowe wesele odbywało się w Kanie i tam teraz dążysz, aby
wodę przemienić im w wino? Czy mam iść z Tobą, Dziecię, czy też
raczej poczekam na Ciebie? Powiedz mi choćby jedno słowo! Nie
przechodź milcząc koło mnie, który zachowałeś mnie nieskalaną!
Ty bowiem jesteś Synem i Bogiem moim!

Synaksarion:

W święty i Wielki Piątek świętujemy pamięć świętej, zbawczej
i budzącej bojaźń męki Pana i Boga i Zbawiciela naszego Jezusa
Chrystusa.

Stichos 1: Ty jesteś Żyjący i zabity na drzewie,

O nagi, martwy, i Żywego Boga Słowo!

Stichos 2: Zamknięte otworzył bramy Edenu łotr,

włożywszy klucz. Pamiętaj o mnie, Panie!

Twoją przeogromną i nadprzyrodzoną łaskawością dla nas, Chryste
Boże, zmiłuj się nad nami. Amen.

Pieśń 8

Hirmos: Boże dzieci oskarżyły obrońcę przeciwnej Bogu
bezbożności, na Chrystusa zaś na próżno zamyśla zło
zgromadzenie nieprawych. Szuka okazji, by zabić Tego, w którego
dłoni życie. Jego to wszystkie stworzenia błogosławią i
wysławiają na wieki.

Teraz, Chryste, powiedziałeś uczniom: Odsuńcie sen z powiek,
czuwajcie na modlitwie, abyście nie weszli w pokusę, a najbardziej
Ty, Szymonie. Dla mocniejszego większa pokusa. Zrozum Mnie, Piotrze,
mówi dzisiaj Pan. Jego to wszystkie stworzenia błogosławią i
wysławiają na wieki!

Usta me nigdy nie powiedzą Tobie skalanych słów, Panie, z Tobą
umrę jak rozsądny łotr, nawet gdy wszyscy wyrzekną się, zawołał
Piotr. Ani ciało, ani krew, ale Ojciec Twój objawił mi Ciebie. Jego
to wszystkie stworzenia błogosławią i wysławiają na wieki!

Nie doświadczyłeś całej głębi mądrości Bożej i rozumu,
otchłani zaś mych zrządzeń nie dosięgłeś, człowiecze, mówi
Pan. Nie trzeba się chwalić będąc ciałem, bowiem trzykrotnie
zaprzesz się Mnie. Jego to wszystkie stworzenia błogosławią i
wysławiają na wieki!

Zaprzesz się Mnie, Szymonie Piotrze, uczynisz to wkrótce, jak
zostało to powiedziane, podejdzie do ciebie pewna służąca i
przestraszy cię, mówi Pan. Cały w łzach odnajdziesz Mnie,
Miłosiernego. Jego to wszystkie stworzenia błogosławią i
wysławiają na wieki!

Chwalimy, błogosławimy i kłaniamy się Panu, sławiąc i
wywyższając Go po wszystkie wieki!

Pieśń 9

Hirmos: Czcigodniejszą od cherubinów i bez porównania
chwalebniejszą od serafinów, któraś bez zmiany Boga Słowo
zrodziła, Ciebie, prawdziwą Bogurodzicę, wysławiamy.

Zgubne zgromadzenie obmierzłych Bogu, zebranie złośliwych
zabójców Boga postawiło przed sobą Chrystusa i jak nieprawego
wlokło Stwórcę wszystkich, którego wysławiamy.

Nieczyści zakonu nie rozumiejąc, na próżno badający słowa
proroków, jak baranka wlekli Ciebie, Władcę wszystkich, na
niesprawiedliwe zabicie, którego wysławiamy.

Kapłani wraz z uczonymi w Piśmie zamierzając zabić Życie, wydali
Je poganom, zniewoleni zawistną złością, wydali Dawcę Życia,
którego wysławiamy.

Otoczyli Cię jako liczne psy, Królu, bili Twoje policzki, prosząc
byś prorokował i o Tobie fałszywie świadczyli. Ty wszystko
przecierpiałeś i wszystkich zbawiłeś.

Także trzykrotnie eksapostilarion, ton 3:

Rozsądnego łotra w jednej chwili raju uczyniłeś godnym, Panie, i
mnie oświeć drzewem krzyża, i zbaw mnie.

Czytanie świętej Ewangelii według Jana (19, 25-37)

W owym czasie przy krzyżu Jezusowym stały Matka Jego i siostra Matki
Jego, Maria, żona Kleofasa, i Maria Magdalena. Gdy więc Jezus
ujrzał Matkę i stojącego ucznia, którego miłował, mówi do Matki
swojej: «Niewiasto, oto syn Twój». Następnie mówi do ucznia:
«Oto Matka twoja». I od tej godziny uczeń wziął Ją do siebie.
Potem Jezus wiedząc, że wszystko już się dokonało, aby się
wypełniło Pismo, mówi: «Pragnę». Stało tam naczynie pełne
octu. Nałożono więc na hizop gąbkę pełną octu i podano do ust
Jego. A gdy Jezus skosztował octu, rzekł: «Wykonało się!» I
skłoniwszy głowę oddał ducha. Ponieważ był to dzień
Przygotowania, aby zatem ciała nie pozostawały na krzyżu w szabat
– ów bowiem dzień szabatu był wielkim świętem – Żydzi
prosili Piłata, aby im połamano golenie i zdjęto ich. Przyszli
więc żołnierze i połamali golenie pierwszemu i drugiemu, którzy z
Nim byli ukrzyżowani. A gdy podeszli do Jezusa i zobaczyli, że już
umarł, nie łamali Mu goleni, tylko jeden z żołnierzy włócznią
przebił Mu bok i natychmiast wypłynęła krew i woda. Zaświadczył
to ten, który widział, i prawdziwe jest świadectwo jego. On wie,
że mówi prawdę, abyście i wy wierzyli. Stało się to bowiem, aby
się spełniło Pismo: Kość jego nie będzie złamana. I znowu na
innym miejscu mówi Pismo: Spojrzą na Tego, którego przebili.

Następnie: Wszystko, co oddycha, niechaj chwali Pana, ton 3, dodając
cztery stichery isomelosy:

Chwalcie Go dla Jego czynów, chwalcie Go dla Jego wielkiej potęgi.

Dwa przestępstwa popełnił pierworodny Mój syn Izrael: Opuścił
Mnie, źródło wody żywej, i wykopał sobie zatrutą studnię,
Ukrzyżował mnie na drzewie, a Barabasza uprosił i wypuścił. Niebo
przy tym zadrżało i słońce skryło swoje promienie, a ty, Izraelu,
nie uląkłeś się, ale wydałeś Mnie śmierci. Ojcze święty,
odpuść im, bo nie wiedzą, co uczynili.

Każdy członek Twego ciała przecierpiał dla nas poniżenie: Głowa
ciernie, oblicze oplucie, szczęki policzkowanie, usta smak octu
rozpuszczonego w żółci, uszy urągania niegodne, plecy bicie, a
ręka trzcinę, całe ciało boleść krzyża, członki gwoździe, bok
włócznię. Przecierpiałeś za nas i wyzwoliłeś nas z cierpień,
zstąpiłeś do nas z przyjaźni do człowieka, i podniosłeś nas.
Wszechmogący Zbawco, zmiłuj się nad nami.

Kiedy Ty, Chryste, zostałeś ukrzyżowany, całe stworzenie widząc
to zadrżało, zatrzęsły się osnowy ziemi z lęku przed panowaniem
Twoim. Kiedy Ciebie podniesiono dzisiaj na krzyżu, ród hebrajski
uciekł, zasłona świątyni rozdarła się na dwoje i martwi powstali
z grobów. Setnik widząc cud przeraził się. Matka Twoja, stojąca
przy krzyżu, w bólu macierzyńskim płacząc wołała: Jakże mam
nie zapłakać i nie bić się w piersi z bólu, widząc Ciebie
nagiego, osądzonego na śmierć, wiszącego na drzewie. Ukrzyżowany
i pogrzebany, i Zmartwychwstały Panie, chwała Tobie!

Chwała. Ton 6: Zwlekli ze Mnie moje szaty i odziali Mnie w szatę
hańby, włożyli na Moją głowę koronę z ciernia i w prawicę
Moją włożyli trzcinę, ale skruszę ich jak naczynia garncarza.

I teraz. Plecy moje wydałem ranom, oblicza zaś mego nie odwróciłem
od oplucia, stanąłem przed sądem Piłata, i krzyż przecierpiałem
za zbawienie świata.

Czytanie świętej Ewangelii według Marka (15, 43-47)

W owym czasie przyszedł Józef z Arymatei, dostojny członek Rady,
który również wyczekiwał królestwa Bożego, śmiało udał się
do Piłata i poprosił o ciało Jezusa. Piłat zdziwił się, że już
umarł i przywoławszy setnika zapytał go, czy już umarł. Upewniony
przez setnika, podarował ciało Józefowi. Ten kupił całun, zdjął
Go z krzyża, owinął w całun i złożył w grobie, który wykuty
był w skale. Przed wejście do grobu zatoczył kamień. A Maria
Magdalena i Maria, matka Józefa, przyglądały się, gdzie Go
złożono.

Lektor: Tobie przynależy chwała, Panie Boże nasz, i Tobie chwałę
oddajemy, Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Także wielka doksologia i kapłan odmawia ektenię: Dopełnijmy
poranną modlitwę naszą do Pana, z ekfonesis: Albowiem jesteś
Bogiem miłosierdzia, łask i przyjaźni do człowieka.

Czytanie świętej Ewangelii według Jana (19, 38-42)

W owym czasie Józef z Arymatei, który był uczniem Jezusa, lecz
ukrytym z obawy przed Żydami, poprosił Piłata, aby mógł zabrać
ciało Jezusa. A Piłat zezwolił. Przyszedł więc i zabrał ciało
Jezusa. Przyszedł również i Nikodem, który poprzednio przyszedł
do Jezusa w nocy, niosąc około stu funtów mieszaniny mirry i
aloesu. Wzięli więc ciało Jezusa i obwiązali je w płótna razem z
wonnościami, jak Żydzi mają zwyczaj grzebania zmarłych. A na
miejscu, gdzie Go ukrzyżowano, był ogród, w ogrodzie zaś nowy
grób, w którym jeszcze nikt nie był złożony. Tam więc, ze
względu na żydowski dzień Przygotowania, złożono Jezusa, bo grób
znajdował się w pobliżu.

Śpiewamy stichery isomelosy, ton 1:

Całe stworzenie zadrżało z bojaźni, widząc Ciebie wiszącego na
krzyżu, Chryste. Słońce pomroczyło się i zadrżały fundamenty
ziemi, wszystko współczuło Stwórcy wszystkiego. Panie, dobrowolnie
za nas cierpiący, chwała Tobie!

Ton 1: Rozdzielili między siebie szaty moje i o suknię moją rzucali
los.

Nieprawy i bezbożny ludu! Dlaczego zamyślasz zło? Dlaczego Życie
wszystkich osądziłeś na śmierć? Wielki cud, albowiem Stwórca
świata jest wydany w ręce nieprawych, Przyjaciel człowieka
podniesiony jest na drzewie, aby uwolnić więźniów znajdujących
się w otchłani i tak wołających: Wielce cierpliwy Panie, chwała
Tobie!

Stichos: Dano mi na pokarm żółć, i w pragnieniu moim napojono mnie
octem.

Dzisiaj nieskalana Dziewica widząc Ciebie, Słowo, na krzyżu
podniesionym, płacząc w bólu macierzyńskim, z sercem boleśnie
zranionym, łkając gorzko z głębi duszy, twarz i włosy szarpiąc,
i bijąc się w piersi, żałośliwie wołała: Biada mi, Boże
Dziecię! Biada mi, Światłości świata! Dlaczego odszedłeś sprzed
mych oczu, Baranku Boży? Przeto zastępy bezcielesnych, ogarnięte
bojaźnią, tak wołają: Niedościgniony Panie, chwała Tobie!

Stichos: Bóg nasz, Król nasz przed wiekami uczynił zbawienie
pośrodku ziemi.

Matka, która zrodziła Ciebie bez nasienia, widząc Ciebie wiszącego
na drzewie, Stwórcę wszystkich Boga, gorzko wołała: Synu mój,
gdzież zniknęło piękno Twego oblicza? Nie mogę znieść, gdy
widzę Ciebie niesprawiedliwie krzyżowanego, Powstań więc, abym
ujrzała Twoje powstanie z martwych po trzech dniach.

Chwała. Ton 8: Panie, bojaźń i lęk ogarnęły całe stworzenie,
gdy Ty wstępowałeś na krzyż. Jednakże nie pozwoliłeś, aby
ziemia pochłonęła Twych oprawców, ale nakazałeś otchłani
uwolnić więźniów. Ty, Sędzio żywych i umarłych, przyszedłeś
na świat dać życie, a nie śmierć, i odrodzić ludzi, Przyjacielu
człowieka, chwała Tobie.

I teraz. Już zanurza się w inkauście pałeczka, aby napisać wyrok
nieprawych sędziów. Jezusa sądzą i skazują na krzyż, i cierpi
stworzenie widząc Pana na krzyżu. Dobry Panie, dla mnie cierpiący w
cielesnej Twej naturze, chwała Tobie.

Czytanie świętej Ewangelii według Mateusza (27, 62-66)

Nazajutrz, to znaczy po dniu Przygotowania, zebrali się arcykapłani
i faryzeusze u Piłata, mówiąc: «Panie, przypomnieliśmy sobie, że
oszust ów powiedział jeszcze za życia: „Po trzech dniach
powstanę”. Każ więc zabezpieczyć grób do trzeciego dnia, żeby
snadź uczniowie Jego przyszedłszy nocą, nie wykradli Go i nie
powiedzieli ludowi: „Powstał z martwych”. I będzie ostatnie
oszustwo gorsze niż pierwsze». Rzekł im Piłat: «Macie straż:
idźcie, zabezpieczcie grób, jak umiecie». Oni poszli i
zabezpieczyli grób opieczętowując kamień i stawiając straż.

Lektor: Dobrze jest wyznawać Pana i śpiewać imieniu Twemu, o
Najwyższy, głosić od rana miłosierdzie Twoje i prawdę Twoja
każdej nocy.

Trisagion. Po: Ojcze nasz, troparion, ton 4:

Odkupiłeś nas z przekleństwa prawa najczcigodniejszą Krwią
swoją, przygwożdżony do krzyża i włócznią przebity, stałeś
się dla ludzi źródłem nieśmiertelności, Zbawicielu nasz, chwała
Tobie.

Także ektenia żarliwa i rozesłanie:

Chrystus, prawdziwy Bóg nasz, który przecierpiał opluwanie, bicie,
policzkowanie, krzyż i śmierć za zbawienie świata, dla modlitw
przeczystej swej Matki, świętych i godnych wszelkiej czci
apostołów, świętych sprawiedliwych przodków Bogoczłowieka,
Joachima i Anny, i wszystkich świętych, zmiłuje się i zbawi nas,
bo jest Dobrym i Przyjacielem człowieka.

Pierwszej godziny nie łączymy z jutrznią, lecz śpiewamy o drugiej
godzinie dnia.

Godziny Świętego i Wielkiego Piątku,

które ułożył św. Cyryl, arcybiskup Aleksandrii.

O drugiej godzinie dnia uderzamy w semantron, kapłan zakłada szaty
liturgiczne i po jego błogosławieństwie zaczynamy: Królu
Niebieski, trisagion, Najświętsza Trójco, Ojcze nasz. ekfonesis:
Albowiem Twoje jest królestwo. Panie, zmiłuj się, dwanaście razy.
Chwała, i teraz. Przyjdźcie, pokłońmy się, trzy razy i recytujemy
Psalmy 5, 2 i 21.

Chwała, i teraz. Alleluja, trzy razy. Panie, zmiłuj się, trzy razy.

Chwała. Troparion, ton 1:

Gdy zostałeś ukrzyżowany, Chryste, zginęła tyrania, zdeptana
została wraża moc. Bowiem nie anioł, ani też nie człowiek, ale Ty
sam, Panie, nas zbawiłeś, chwała Tobie.

I teraz. Teotokion: Cóż powiemy o Tobie, Łaski Pełna? Jesteś
Niebem, bowiem zajaśniało z Ciebie Słońce sprawiedliwości.
Jesteś Rajem, bowiem wydałaś niezniszczalny kwiat. Jesteś
Dziewicą, bowiem pozostałaś bez zmiany. Jesteś czystą Matką,
bowiem trzymałaś w swych świętych objęciach Syna, Boga
wszystkich. Módl się do Niego, aby zbawił dusze nasze.

Także śpiewamy trzy tropariony z dwunastu, powtarzając je. Pierwszy
z nich mówimy bez stichosu i tak samo postępujemy na innych
godzinach. Przy drugim troparionie rozpoczynający chór mówi
stichosy, a przy trzecim śpiewamy Chwała, i teraz.

Stichera isomelos pierwszej godziny, ton 8:

Dzisiaj zasłona świątyni rozrywa się na oskarżenie nieprawych, i
słońce widząc krzyżowanego Pana kryje swe promienie.

Stichos: Dlaczego burzą się narody i ludy knują rzeczy próżne?

Boże, jak owieczka prowadzony byłeś na zabicie, jak pokornego
baranka przybili Ciebie do krzyża za grzechy nasze nieprawi ludzie,
Przyjacielu człowieka.

Stichos: Powstali królowie ziemi i książęta zeszli się razem
przeciwko Panu i Pomazańcowi Jego.

Chwała, i teraz. Gdy ujęli Ciebie nieprawi, cierpiąc tak
wołałeś, Panie: Chociaż uderzycie w pasterza i rozbiegnie się
dwanaście owiec, moich uczniów, mógłbym przywołać więcej niż
dwanaście legionów aniołów. Cierpię jednak, aby wypełniło się
to, co wam objawiłem przez mych proroków, wszystko ukryte i tajemne.
Panie, chwała Tobie!

Prokimenon proroctwa, ton 4: Zgromadził nieprawość sobie. Stichos:
Błogosławiony, kto myśli o ubogim i biedaku.

Czytanie Proroctwa Zachariasza (11, 10-13)

Tak mówi Pan: Wezmę moją laskę "Łaskawość" i złamię ją na
znak zerwania przymierza, które zawarłem z wszystkimi ludami. I w
tym właśnie dniu zostało ono zerwane, a handlarze owiec, którzy
mnie podglądali, przekonali się, że jest to słowo Pana. I powiem
im: Jeżeli to uznacie za słuszne, dajcie mi zapłatę moją, a
jeżeli nie, zostawcie ją sobie! I dali mi jako zapłatę
trzydzieści srebrników. Rzekł Pan do mnie: «Wrzuć do skarbony tę
zapłatę, której w ich przekonaniu byłem godzien». Wziąłem więc
trzydzieści srebrników i wrzuciłem je do skarbony domu Pańskiego.

Czytanie Listu świętego Apostoła Pawła do Galatów (6, 14-18).

Bracia, co do mnie, nie daj Boże, bym się miał chlubić z czego
innego, jak tylko z krzyża Pana naszego Jezusa Chrystusa, dzięki
któremu świat stał się ukrzyżowany dla mnie, a ja dla świata. W
Chrystusie Jezusie bowiem ani obrzezanie nic nie znaczy ani
nieobrzezanie, tylko nowe stworzenie. Na wszystkich tych, którzy się
tej zasady trzymać będą, i na Izraela Bożego niech zstąpi pokój
i miłosierdzie! Odtąd niech już nikt nie sprawia mi przykrości,
przecież ja na ciele swoim noszę rany Pana Jezusa. Łaska Pana
naszego Jezusa Chrystusa niech będzie z duchem waszym, bracia! Amen.

Czytanie świętej Ewangelii według Mateusza (27, 1-57).

W owym czasie, gdy nastał ranek, wszyscy arcykapłani i starsi ludu
powzięli uchwałę przeciw Jezusowi, żeby Go zabić. I związawszy
Go zaprowadzili, i wydali Go namiestnikowi Poncjuszowi Piłatowi.
Wtedy Judasz, który Go wydał, widząc, że Go skazano, opamiętał
się, zwrócił trzydzieści srebrników arcykapłanom i starszym,
mówiąc: «Zgrzeszyłem, wydawszy krew niewinną». A oni odparli:
«Co nam go tego? To twoja sprawa». Rzuciwszy srebrniki w świątyni,
oddalił się, a potem poszedł i powiesił się. Arcykapłani zaś
wzięli srebrniki, rzekli: «Nie godzi się kłaść ich do skarbca
świątyni, bo są zapłatą za krew». Po odbyciu narady kupili za
nie Pole Garncarza, na grzebanie cudzoziemców. Dlatego pole to aż po
dziś dzień nosi nazwę Pole Krwi. Wtedy spełniło się to, co
powiedział Jeremiasz prorok, mówiąc: Wzięli trzydzieści
srebrników, zapłatę za Tego, którego oszacowali synowie Izraela. I
dali je za Pole Garncarza, jak mi powiedział Pan. Jezusa zaś
stawiono przed namiestnikiem, i zapytał Go namiestnik, mówiąc:
«Czy Ty jesteś królem żydowskim?» Jezus zaś rzekł: «Tyś
powiedział». A gdy Go oskarżali arcykapłani i starsi, nic nie
odpowiadał. Wtedy mówi Mu Piłat: «Czy nie słyszysz, jak wiele
świadectw mówią przeciw Tobie?» I nie odpowiedział mu na żadne
pytanie, tak że namiestnik bardzo się dziwił. A był zwyczaj, że
na każde święto namiestnik uwalniał ludowi jednego więźnia,
którego chcieli. Mieli zaś wtedy znacznego więźnia, imieniem
Barabasz. Gdy się więc zebrali, rzekł im Piłat: «Którego
chcecie, żebym wam uwolnił, Barabasza czy Jezusa, zwanego
Mesjaszem?» Wiedział bowiem, że przez zawiść Go wydali. A gdy on
zasiadał na trybunale, żona jego przysłała mu ostrzeżenie,
mówiąc: «Nie miej nic do czynienia z tym Sprawiedliwym, bo dzisiaj
we śnie wiele wycierpiałam z Jego powodu». Tymczasem arcykapłani i
starsi namówili tłumy, żeby prosiły o Barabasza, a Jezusa
stracili. Pytał ich namiestnik: «Którego z tych dwóch chcecie,
żebym wam uwolnił?» Odpowiedzieli: «Barabasza». Rzekł do nich
Piłat: «Cóż więc mam uczynić z Jezusem, którego nazywają
Mesjaszem?» Zawołali wszyscy: «Niech będzie ukrzyżowany!»
Namiestnik odpowiedział: «Cóż właściwie złego uczynił?» Lecz
oni jeszcze głośniej krzyczeli, mówiąc: «Niech będzie
ukrzyżowany!» Piłat widząc, że nic nie osiąga, a wzburzenie
raczej wzrasta, wziął wodę i umył ręce wobec tłumu, mówiąc:
«Nie jestem winny krwi tego Sprawiedliwego. Wasza to rzecz». A cały
lud odpowiedział, mówiąc: «Krew Jego na nas i na dzieci nasze».
Wówczas uwolnił im Barabasza, a Jezusa kazał ubiczować i wydał
im, aby Go ukrzyżowali. Wtedy żołnierze namiestnika wziąwszy
Jezusa do pretorium zgromadzili koło Niego całą kohortę. Zdjąwszy
zaś szaty Jego, ubrali Go w płaszcz szkarłatny. Uplótłszy wieniec
z ciernia włożyli na głowę Jego, a w prawicę Jego dali trzcinę.
Potem przyklękali przed Nim i szydzili z Niego, mówiąc: «Witaj,
Królu Żydowski!» Przy tym pluli na Niego, brali trzcinę i bili Go
po głowie. A gdy Go wyszydzili, zdjęli z Niego płaszcz, włożyli
na Niego własne szaty Jego i prowadzili Go na ukrzyżowanie.
Wychodząc spotkali człowieka z Cyreny, imieniem Szymon, i przymusili
go, żeby niósł krzyż Jego. I przyszedłszy na miejsce zwane
Golgotą, to znaczy Miejscem Czaszki, dali Mu pić wino zaprawione
goryczą. Skosztował, ale nie chciał pić. Gdy Go ukrzyżowali,
rozdzielili między siebie szaty Jego, rzucając o nie losy. I
siedząc, tam Go pilnowali. A nad głową Jego umieścili napis z
podaniem winy Jego: «To jest Jezus, Król Żydowski». Wtedy
ukrzyżowano z Nim dwóch złoczyńców, jednego po prawicy i drugiego
po lewicy. Przechodnie zaś, przeklinali Go i potrząsali głowami
swymi, mówiąc: «Ty, który burzysz świątynię i w trzech dniach
ją odbudowujesz, wybaw sam siebie. Jeśli jesteś Synem Bożym,
zejdź z krzyża!» Podobnie arcykapłani z uczonymi w Piśmie,
starszymi i faryzeuszami, szydząc mówili: «Innych wybawiał, siebie
nie może wybawić. Jeśli jest królem Izraela, niech teraz zejdzie z
krzyża, a uwierzymy w Niego. Zaufał Bogu, niechże Go teraz wybawi,
jeśli Go miłuje. Przecież powiedział: „Jestem Synem Bożym”».
Tak samo lżyli Go i złoczyńcy, którzy byli z Nim ukrzyżowani. A
od godziny szóstej mrok ogarnął całą ziemię, do godziny
dziewiątej. O godzinie dziewiątej Jezus zawołał donośnym głosem,
mówiąc: «Eli, Eli, lema sabachthani?», to znaczy Boże mój, Boże
mój, czemuś Mnie opuścił? Słysząc to, niektórzy ze stojących
tam mówili: «On Eliasza woła». Zaraz też jeden z nich pobiegł i
wziąwszy gąbkę, napełnił ją octem, włożył na trzcinę i
dawał Mu pić. Lecz inni mówili: «Poczekaj! Zobaczymy, czy
przyjdzie Eliasz, aby Go wybawić». A Jezus powtórnie zawołał
donośnym głosem i oddał ducha. A oto zasłona przybytku rozdarła
się na dwoje z góry na dół, ziemia zadrżała i skały popękały.
Groby się otworzyły i wiele ciał Świętych, którzy umarli,
powstało. I wyszedłszy z grobów po zmartwychwstaniu Jego, weszli do
Świętego Miasta i ukazali się wielu. Setnik zaś i ci, którzy z
nim strzegli Jezusa, widząc trzęsienie ziemi i to, co się działo,
zlękli się bardzo i mówili: «Zaiste, Ten był Synem Bożym».
Było tam również wiele niewiast, które przypatrywały się z
daleka. Szły one za Jezusem z Galilei i usługiwały Mu. Między nimi
była Maria Magdalena, Maria, matka Jakuba i Józefa, oraz matka
synów Zebedeusza.

Stopy moje skieruj według słowa Twego, a nie owładnie mną
nieprawość, uwolnij mnie od klątwy człowieka, a zachowam Twoje
przykazania, rozjaśnij Twe oblicze nade mną i naucz mnie przykazań
Twoich.

Kontakion, ton 8: Przyjdźcie, wszyscy wysławiajmy za nas
ukrzyżowanego, Jego to widząc na drzewie, Maria mówiła: Chociaż
cierpisz ukrzyżowanie, Ty jesteś Synem i Bogiem moim.

Także: Panie, zmiłuj się, czterdzieści razy. Chryste Boże, który
w każdym czasie i w każdej godzinie. Panie, zmiłuj się, trzy razy.
Chwała, i teraz. Czcigodniejszą od cherubinów. W imię Pańskie
pobłogosław, władyko! Kapłan: Boże, ulituj się nad nami i
pobłogosław nas, rozjaśnij oblicze swoje nad nami i zmiłuj się
nad nami. Chryste, światłości prawdziwa. Następnie śpiewamy
trzecią godzinę. Mówimy: Przyjdźcie, pokłońmy się, trzy razy.

Psalmy 34, 108, 50

Chwała, i teraz. Alleluja, trzy razy. Panie, zmiłuj się, trzy razy.

Chwała. Troparion, ton 6: Panie, Żydzi osądzili Ciebie na śmierć,
Życie wszystkich. Ci, którzy przez Morze Czerwone przeszli dzięki
lasce, przybili Ciebie do krzyża. Ci, którzy ssali miód z kamienia,
przynieśli Tobie żółć. Ty dobrowolnie cierpiałeś, aby wyzwolić
nas z niewoli wroga, Chryste Boże, chwała Tobie.

I teraz. Teotokion: Bogurodzico, Ty jesteś latoroślą, która
zrodziła nam owoc życia, modlimy się do Ciebie, módl się, Pani,
ze świętymi apostołami, aby Bóg zmiłował się nad duszami
naszymi.

I śpiewamy trzy tropariony z dwunastu, powtarzając je.

Ton 8: Twój przyjaciel Piotr z lęku przed Żydami wyrzekł się
Ciebie, Panie, i płacząc tak wołał: Nie zapomnij, Szczodry, moich
łez, bowiem ja obiecałem zachować wiarę i jej nie zachowałem.
Przyjmij więc i naszą pokutę tak samo, i zmiłuj się nad nami.

Także stichos: Słowa moje wysłuchaj, Panie.

Przed Twym krzyżem świętym dziwiły się bezcielesne zastępy,
widząc bluźniących Tobie żołnierzy. Otoczyłeś się bowiem
koroną bluźnierstw, który ziemię otoczyłeś kwiatami;
przyodziałeś się w szatę hańby, który obłokami odziewasz niebo.
Boża Opatrzność okazuje nam Twoja łaskawość, Chryste, wielkie
jest Twoje miłosierdzie, chwała Tobie.

Stichos: Zważ na głos modlitwy mojej.

Powtarzamy isomelos.

Chwała. Ton 5: Prowadzony na krzyż, tak wołałeś, Panie: „Za
jaki mój czyn, chcecie mnie ukrzyżować, Żydzi? Waszych
paralityków uczyniłem zdrowymi, martwych podniosłem jakby za snu,
uleczyłem cierpiącą na krwotok, zmiłowałem się nad Chananejką.
Za jakiż mój czyn, chcecie mnie zabić, Żydzi?” Zobaczycie
jednak, nieprawi, że Ten, którego teraz przebodliście, jest
Pomazańcem.

I teraz. Powtarzamy isomelos.

Prokimenon proroctwa, ton 4: Jestem bliski upadku i boleść moja jest
zawsze przede mną. Stichos: Panie, w zapalczywości Twojej nie
oskarżaj mnie, ani w gniewie Twoim nie karz mnie.

Czytanie Proroctwa Izajasza (50, 4-11).

Pan Bóg Mnie obdarzył językiem wymownym, bym umiał przyjść z
pomocą strudzonemu, przez słowo krzepiące. Każdego rana pobudza me
ucho, bym słuchał jak uczniowie. Pan Bóg otworzył Mi ucho, a Ja
się nie oparłem ani się cofnąłem. Podałem grzbiet mój bijącym
i policzki moje rwącym Mi brodę. Nie zasłoniłem mojej twarzy przed
zniewagami i opluciem. Pan Bóg Mnie wspomaga, dlatego jestem
nieczuły na obelgi, dlatego uczyniłem twarz moją jak głaz i wiem,
że wstydu nie doznam. Blisko jest Ten, który Mnie uniewinni. Kto
się odważy toczyć spór ze Mną? Wystąpmy razem! Kto jest moim
oskarżycielem? Niech się zbliży do Mnie! Oto Pan Bóg Mnie
wspomaga. Któż Mnie potępi? Wszyscy razem pójdą w strzępy jak
odzież, mól ich zgryzie. Kto między wami boi się Pana, niech
słucha głosu Jego Sługi! Kto chodzi w ciemnościach i bez
przebłysku światła, niechaj imieniu Pana zaufa i niech na swoim
Bogu się oprze! Oto wy wszyscy, którzy rozniecacie ogień, którzy
zapalacie strzały ogniste, idźcie w płomienie waszego ognia,
wśród strzał ognistych, któreście zapalili. Z mojej ręki
przyjdzie to na was: będziecie powaleni w boleściach.

Czytanie Listu świętego Apostoła Pawła do Rzymian (5, 6-11).

Bracia, Chrystus umarł za nas, jako za grzeszników, w oznaczonym
czasie, gdyśmy jeszcze byli bezsilni. A nawet za człowieka
sprawiedliwego podejmuje się ktoś umrzeć tylko z największą
trudnością. Chociaż może jeszcze za człowieka życzliwego
odważyłby się ktoś ponieść śmierć. Bóg zaś okazuje nam
swoją miłość właśnie przez to, że Chrystus umarł za nas,
gdyśmy byli jeszcze grzesznikami. Tym bardziej więc będziemy przez
Niego zachowani od karzącego gniewu, gdy teraz przez krew Jego
zostaliśmy usprawiedliwieni. Jeżeli bowiem, będąc
nieprzyjaciółmi, zostaliśmy pojednani z Bogiem przez śmierć Jego
Syna, to tym bardziej, będąc już pojednani, dostąpimy zbawienia
przez Jego życie.

Czytanie świętej Ewangelii według Marka (15, 16-22; 25; 35-41).

W owym czasie żołnierze zaprowadzili Jezusa na wewnętrzny
dziedziniec, czyli pretorium, i zwołali całą kohortę. Ubrali Go w
purpurę i uplótłszy wieniec z ciernia włożyli Mu na głowę. I
zaczęli pozdrawiać Go, i mówić: «Witaj, Królu Żydowski!» I
bili Go trzciną po głowie, pluli na Niego i przyklękając oddawali
Mu hołd. A gdy Go wyszydzili, zdjęli z Niego purpurę i włożyli na
Niego własne Jego szaty, i wyprowadzili Go, aby Go ukrzyżować. I
zmusili niejakiego Szymona z Cyreny, ojca Aleksandra i Rufusa, który
wracając z pola właśnie przechodził, żeby niósł krzyż Jego.
Przyprowadzili Go na miejsce Golgota, to znaczy miejsce Czaszki. A
była godzina trzecia, gdy Go ukrzyżowali. A o godzinie szóstej,
mrok ogarnął całą ziemię do godziny dziewiątej. O godzinie
dziewiątej Jezus zawołał donośnym głosem, mówiąc: «Eloi, Eloi,
lema sabachthani», to znaczy: Boże mój, Boże mój, czemuś Mnie
opuścił? Niektórzy ze stojących obok, słysząc to, mówili: «Oto
Eliasza woła». Ktoś pobiegł i napełniwszy gąbkę octem,
włożył na trzcinę i dawał Mu pić, mówiąc: «Poczekajcie,
zobaczymy, czy przyjdzie Eliasz, żeby Go zdjąć z krzyża». Lecz
Jezus zawołał donośnym głosem i oddał ducha. A zasłona przybytku
rozdarła się na dwoje, z góry na dół. Setnik zaś, który stał
naprzeciw, ujrzawszy, że tak zawoławszy oddał ducha, rzekł:
«Zaprawdę, ten człowiek był Synem Bożym». Były tam również
niewiasty, które patrzyły z daleka, a wśród nich Maria Magdalena,
Maria, matka Jakuba Mniejszego i Józefa, i Salome. Kiedy przebywał w
Galilei, one chodziły za Nim i usługiwały Mu. I było wiele innych,
które razem z Nim weszły do Jerozolimy.

Błogosławiony Pan Bóg, błogosławiony Pan z dnia na dzień,
pospieszy nam ku pomocy Bóg naszego zbawienia, Bóg nasz, Bóg,
który zbawia.

Trisagion i po: Ojcze nasz, kontakion: Przyjdźcie, wszyscy
wysławiajmy za nas ukrzyżowanego. Panie, zmiłuj się, czterdzieści
razy. Modlitwa: Chryste Boże, który w każdym czasie i w każdej
godzinie. Panie, zmiłuj się, trzy razy. Chwała, i teraz.
Czcigodniejszą od cherubinów. W imię Pańskie pobłogosław,
władyko! Kapłan: Boże, ulituj się nad nami i pobłogosław nas,
rozjaśnij oblicze swoje nad nami i zmiłuj się nad nami.

Władco, Boże, Ojcze wszechwładny, Panie Synu Jednorodzony, Jezu
Chryste i Święty Duchu, jedno Bóstwo, jedna Mocy, zmiłuj się nade
mną grzesznym i według Twoich wyroków zbaw mnie, niegodnego sługę
Twego, albowiem błogosławiony jesteś na wieki wieków. Amen.

Następnie śpiewamy szóstą godzinę.

Mówimy: Przyjdźcie, pokłońmy się, trzy razy. I Psalmy 53, 139 i
90.

Chwała, i teraz. Alleluja, trzy razy. Panie, zmiłuj się, trzy razy.

Chwała. Troparion, ton 2:

Zbawienie uczyniłeś pośrodku ziemi, Chryste Boże, wyciągnąwszy
na krzyżu przeczyste Twe ręce i gromadząc wszystkie ludy
wołające: Panie, chwała Tobie!

I teraz. Teotokion: Sami nie mamy odwagi ze względu na liczne nasze
grzechy, ale Ty módl się, Bogurodzico Dziewico, do Tego, którego
zrodziłaś, wiele bowiem może modlitwa Matki do miłosierdzia Pana.
Nie odrzucaj próśb grzesznych, Najświętsza, bowiem miłosierny
jest i zbawić może Pan, który zechciał za nas cierpieć.

Następnie trzy tropariony z dwunastu, ton 8, powtarzając je:

Oto, co Pan mówi Żydom: „Ludu mój! Cóżem ci uczynił, albo w
czym zawinił? Twoich niewidomych uczyniłem widzącymi, trędowatych
oczyściłem, podniosłem człowieka leżącego na łożu. Ludu mój!
Cóżem ci uczynił? Czym Mi odpłaciłeś? Za mannę żółcią, za
wodę octem. Zamiast miłości, przygwoździliście mnie do krzyża.
Już więcej tego nie zniosę, przywołam mych pogan, i oni Mnie
wysławią z Ojcem i Duchem, a Ja im dam żywot wieczny”.

Stichos: Dano mi na pokarm żółć i w pragnieniu moim napojono mnie
octem.

Prawodawcy Izraela, Judejczycy i faryzeusze, chór apostolski woła do
was: „Oto świątynia, która wyście zburzyli, oto Baranek,
którego wyście ukrzyżowali i oddali grobu. Ale z mocy swej
zmartwychwstał, nie bądźcie obłudni, Żydzi! On to jest, który
wybawił w morzu i karmił w pustyni. On jest życiem, światłością
i pokojem świata”.

Stichos: Wybaw mnie, Boże, albowiem wody podeszły do duszy mojej.

Powtarzamy isomelos.

Chwała. Ton 5: Przyjdźcie, Chrystusowi ludzie, popatrzmy, co
zamyślił Judasz zdrajca z nieprawymi kapłanami przeciwko naszemu
Zbawicielowi. Dzisiaj uznali za godne śmierci nieśmiertelne Słowo,
i wydawszy Piłatowi ukrzyżowali na Golgocie. Cierpiąc to, Zbawiciel
nasz wołał, mówiąc: Ojcze, odpuść im ten grzech, aby poganie
poznali moje powstanie z martwych.

I teraz. Powtarzamy isomelos.

Prokimenon, ton 4: Panie, Panie nasz, jak cudowne jest imię Twoje po
całej ziemi. Stichos: Wspaniałość Twoja przewyższa niebiosa.

Czytanie Proroctwa Izajasza (52, 13-54, 1).

Tak mówi Pan: Oto się powiedzie mojemu Słudze, wywyższy się i
bardzo wysławi. Jak wielu osłupiało na Jego widok, tak nieludzko
został oszpecony Jego wygląd i przez ludzi chwała Twoja, przez
synów człowieczych. Tak mnogie narody się zdumieją, królowie
zamkną usta swoje, bo ujrzą coś, czego im nigdy nie opowiadano, i
pojmą coś niesłychanego. Panie, któż uwierzy temu, cośmy
usłyszeli? Na kimże się ramię Pańskie objawiło? On wyrósł
przed nami jak dziecko i jakby korzeń z wyschniętej ziemi. Nie miał
On wdzięku ani też blasku, aby na Niego popatrzeć, ani wyglądu, by
się nam podobał. Wzgardzony i odepchnięty przez ludzi, Mąż
boleści, oswojony z cierpieniem, jak ktoś, przed kim się twarze
odwraca, wzgardzony tak, iż mieliśmy Go za nic. Lecz On nosi grzechy
nasze i obarczył się naszym cierpieniem, On dźwigał nasze
boleści, a myśmy Go za skazańca uznali, chłostanego przez Boga i
zdeptanego. Lecz On był przebity za nasze grzechy i dręczony za
nasze winy. Spadła Nań chłosta zbawienna dla nas, a w Jego ranach
jest nasze uleczenie. Wszyscyśmy pobłądzili jak owce, każdy z nas
się obrócił ku własnej drodze, a Pan wydał Go ze względu na winy
nas wszystkich. Dręczono Go, lecz sam się dał gnębić, nawet nie
otworzył ust swoich. Jak owca na rzeź prowadzona, jak baranek niemy
wobec strzygącego go, tak On nie otworzył ust swoich. Po udręce i
sądzie został usunięty, ród zaś Jego któż wypowie? Albowiem
zabierane jest z ziemi życie Jego, za nieprawości mego ludu jest
prowadzony na śmierć. Grób Mu wyznaczono między bezbożnymi, i w
śmierci swej był na równi z bogaczem, chociaż nie uczynił
nieprawości i kłamstwa nie znaleziono w ustach Jego ustach.
Spodobało się Panu zmiażdżyć Go cierpieniem. Jeśli On wyda swe
życie na ofiarę, ujrzy potomstwo, dni swe przedłuży, a wola
Pańska spełni się przez Niego. Po udrękach swej duszy, ujrzy
światło i nim się nasyci. Zacny mój Sługa usprawiedliwi wielu,
ich grzechy On sam dźwigać będzie. Dlatego w nagrodę przydzielę
Mu tłumy, i posiądzie możnych jako zdobycz, za to, że Siebie
wydał na śmierć i policzony został pomiędzy przestępców. A On
poniósł grzechy wielu, i został wydany za ich nieprawości.
Śpiewaj z radości, niepłodna, któraś nie rodziła, wybuchnij
weselem i wykrzykuj, któraś nie doznała bólów porodu, bo
liczniejsze są dzieci niepłodnej niż mającej męża.

Czytanie Listu świętego Apostoła Pawła do Hebrajczyków (2,
11-18).

Bracia, Ten, który uświęca, jak ci, którzy mają być uświęceni,
z jednego są wszyscy. Z tej to przyczyny nie wstydzi się nazwać ich
braćmi swymi, mówiąc: Oznajmię imię Twoje braciom moim, pośrodku
zgromadzenia zaśpiewam Tobie. I znowu: Ufność w Nim pokładać
będę. I znowu: Oto Ja i dzieci moje, które Mi dał Bóg. Ponieważ
zaś dzieci uczestniczą we krwi i ciele, dlatego i On także bez
żadnej różnicy stał się ich uczestnikiem, aby przez śmierć
pokonać tego, który dzierżył władzę nad śmiercią, to jest
diabła, i aby uwolnić tych wszystkich, którzy całe życie przez
bojaźń śmierci podlegli byli niewoli. Zaiste bowiem nie aniołów
przygarnia, ale przygarnia potomstwo Abrahamowe. Dlatego musiał się
upodobnić pod każdym względem do braci, aby stał się miłosiernym
i wiernym arcykapłanem wobec Boga dla oczyszczenia grzechów
ludzkich. W czym bowiem sam cierpiał będąc doświadczany, w tym
może przyjść z pomocą tym, którzy są doświadczani.

Czytanie świętej Ewangelii według Łukasza (23, 32-49).

W owym czasie przyprowadzono tez z Jezusem dwóch złoczyńców, aby
ich z Nim stracić. A gdy przyszli na miejsce, zwane «Czaszką»,
ukrzyżowali tam Jego i złoczyńców, jednego po prawicy, drugiego po
lewicy. Jezus zaś mówił: «Ojcze, przebacz im, bo nie wiedzą, co
czynią». Przy dzieleniu się Jego szatami, rzucali losy. A lud stał
i patrzył. A członkowie rady drwiąco mówili: «Innych wybawiał,
niechże teraz siebie wybawi, jeśli On jest Mesjaszem, Wybrańcem
Bożym». Szydzili z Niego i żołnierze, podchodząc do Niego i
podając Mu ocet, mówili: «Jeśli Ty jesteś królem żydowskim,
wybaw sam siebie». Był także nad Nim napis w języku greckim,
łacińskim i hebrajskim: «Ten jest Królem żydowskim». A jeden ze
złoczyńców, których powieszono, urągał Mu, mówiąc: «Czy Ty
nie jesteś Mesjaszem? Wybaw więc siebie i nas». Lecz drugi, karcąc
go, rzekł: «Ty nawet Boga się nie boisz, chociaż tę samą karę
ponosisz? My przecież sprawiedliwie, odbieramy bowiem słuszną karę
za uczynki nasze, ale On nic złego nie uczynił». I rzekł do
Jezusa: «Wspomnij mnie, Panie, gdy przyjdziesz do królestwa swego».
I rzekł do niego Jezus: «Zaprawdę, powiadam tobie: Dziś ze Mną
będziesz w raju». Było około godziny szóstej i ciemność
ogarnęła całą ziemię aż do godziny dziewiątej. Słońce się
zaćmiło i zasłona przybytku rozdarła się przez środek. A Jezus
zawołał donośnym głosem, mówiąc: Ojcze, w ręce Twoje oddaję
ducha mego. Po rzekłszy skonał. Na widok tego, co się działo,
setnik oddał chwałę Bogu, mówiąc: «Prawdziwie człowiek ten był
sprawiedliwy». Wszystkie też tłumy, które zbiegły się na to
widowisko, gdy zobaczyły, co się działo, wracały bijąc się w
piersi. Wszyscy zaś znajomi Jego stali z daleka, także niewiasty,
które Mu towarzyszyły od Galilei, przypatrywały się temu.

Niechaj uprzedzi nas, Panie, łaska Twoja bowiem bardzo osłabliśmy
pomóż nam, Boże Zbawco nasz dla chwały Twego imienia, Panie wybaw
nas i oczyść nasze grzech dla imienia Twego.

Trisagion. Po: Ojcze nasz, kontakion: Przyjdźcie, wszyscy
wysławiajmy za nas ukrzyżowanego. Panie, zmiłuj się, czterdzieści
razy. I modlitwa: Chryste Boże, który w każdym czasie i w każdej
godzinie. Panie, zmiłuj się, trzy razy. Chwała, i teraz.
Czcigodniejszą od cherubinów. W imię Pańskie pobłogosław,
władyko! Kapłan: Boże, ulituj się nad nami i pobłogosław nas,
rozjaśnij oblicze swoje nad nami i zmiłuj się nad nami.

Także modlitwa św. Bazylego Wielkiego:

Boże i Panie mocy, i wszystkich stworzeń Stwórco, który ze swego
bezprzykładnego miłosierdzia posłałeś na zbawienie naszego
rodzaju Jednorodzonego Twego Syna, Pana naszego Jezusa Chrystusa, i
poprzez czcigodny Jego krzyż zniszczyłeś rękopis z zapisem naszych
grzechów, i zwyciężyłeś tym władze i panowania ciemności, sam
Władco, Przyjacielu człowieka, przyjmij i od nas grzesznych te
dziękczynne i błagalne modlitwy, i wybaw nas od wszelkich zgubnych i
mrocznych grzechów oraz szukających naszej zguby widzialnych i
niewidzialnych wrogów. Daj naszym ciałom bojaźń przed Tobą i nie
skieruj naszych serc ku słowom lub myślom złym, ale zwiąż nasze
dusze Twoją miłością. Daj, abyśmy na Ciebie zawsze patrzyli i
przez Ciebie kierowani światłością, widząc Twoją niewidzialną i
niedostępną światłość, nieustannie zanosili Tobie wyznanie i
dziękczynienie, Przedwiecznemu Ojcu, z Jednorodzonym Twoim Synem, i z
Najświętszym, i Dobrym, i Życiodajnym Twoim Duchem, teraz i zawsze,
i na wieki wieków. Amen.

Dodajemy także dziewiątą godzinę.

Mówimy: Przyjdźcie, pokłońmy się, trzy razy i Psalmy 68, 69 i 85.

Chwała, i teraz. Alleluja, trzy razy. Panie, zmiłuj się, trzy razy.

Chwała. Troparion, ton 8: Łotr widząc Dawcę życia na krzyżu
wiszącego, tak wołał: „Jeśli to nie Bóg by się wcielił,
który z nami jest ukrzyżowany, słońce nie skryłoby swych
promieni, ani też ziemia nie zadrżałaby z lęku. Wielce cierpiący
Panie, pamiętaj o mnie w królestwie Twoim”.

I teraz. Teotokion: Pan, który narodził się dla nas z Dziewicy i
przecierpiał ukrzyżowanie, dobry, śmiercią zniszczył śmierć i
jako Bóg okazał zmartwychwstanie. Nie odrzucaj tych, których
stworzyłeś ręka Twoją, okaż Twą przyjaźń do człowieka,
miłosierny. Przyjmij Bogurodzicę, która zrodziła Ciebie,
błagająca za nami i zbaw, Zbawco nasz, biedny lud.

I śpiewamy trzy tropariony z dwunastu, ton 7:

Gdy przyszło ujrzeć Stwórcę nieba i ziemi wiszącego na krzyżu,
wszystko ogarnął lęk, zaćmiło się słońce, dzień przemienił
się w noc, a ziemia oddała z grobów ciała zmarłych. Z nimi
kłaniamy się Tobie, zbaw nas. Dwa razy.

Stichos: Rozdzielili między siebie szaty moje i o suknię moją
rzucali los.

Ton 2: Kiedy do krzyża nieprawi przybili Pana Chwały, wtedy
zawołał do nich: „Czym was zasmuciłem, albo czym zagniewałem?
Któż oprócz Mnie wybawi was z bólu? A teraz jak Mi odpłacacie?
Złem za dobro? Za słup ognisty przybiliście Mnie do krzyża. Za
obłok wykopaliście mi grób. Za mannę przynieśliście mi żółć.
Za wodę napoiliście mnie octem. Lepiej przywołam pogan, i oni Mnie
wysławią z Ojcem i Świętym Duchem”.

Stichos: Dano mi na pokarm żółć i w pragnieniu moim napojono mnie
octem.

Powtarzamy isomelos.

Chwała. Ton 6: Dzisiaj na drzewie wisi Ten, który na wodach ziemię
zawiesił. Na króla aniołów zakładana jest korona cierniowa. W
szatę hańby przyobleczony jest Ten, Który niebo przyodziewa
obłokami. Policzkowany jest Ten, który w Jordanie uwolnił Adama.
Gwoździami przybity jest Oblubieniec Kościoła. Włócznia przebity
jest Syn Dziewicy. Kłaniamy się cierpieniom Twym, Chryste. Kłaniamy
się cierpieniom Twym, Chryste. Kłaniamy się cierpieniom Twym,
Chryste. Okaż nam Twe chwalebne Zmartwychwstanie!

I teraz. Powtarzamy isomelos.

Prokimenon proroctwa, ton 6: Rzekł szaleniec w sercu swoim: Nie ma
Boga. Stichos: Nie ma nikogo, kto by czynił dobro.

Czytanie Proroctwa Jeremiasza (11, 18-23; 12,1-5. 9-11. 14-15).

Pan mnie pouczył i dowiedziałem się; wtedy przejrzałem ich
postępki. Ja zaś jak potulny baranek, którego prowadzą na zabicie,
nie wiedziałem, że powzięli przeciw mnie zgubne plany: «Zniszczmy
drzewo wraz z jego mocą, zgładźmy go z ziemi żyjących, a jego
imienia niech już nikt nie wspomina!» Lecz Pan Zastępów jest
sprawiedliwym sędzią, bada nerki i serce. Chciałbym zobaczyć
Twoją zemstę nad nimi, albowiem Tobie powierzam moją sprawę.
Dlatego to mówi Pan przeciw mężom z Anatot, którzy nastają na
twoje życie, mówiąc: «Nie będziesz prorokował w imię Pana, byś
nie zginął z naszej ręki. Dlatego to mówi Pan Zastępów: Oto ich
ukarzę. Młodzieńcy ich poniosą śmierć od miecza, synowie ich i
córki umrą z głodu. Nikt z nich nie pozostanie, bo sprowadzę
klęskę na mężów z Anatot w roku ich nawiedzenia».
Sprawiedliwość jest przy Tobie, Panie, jeśli zacznę prowadzić
spór z Tobą. Chciałbym jednak mówić z Tobą o słuszności:
Dlaczego życie przewrotnych upływa pomyślnie? Dlaczego wszyscy
przewrotni zażywają pokoju? Ty ich sądzisz, zapuszczają więc
korzenie, rozwijają się, przynoszą także owoce. Blisko jesteś ich
ust, daleko jednak od ich sumienia. Ty zaś, Panie, znasz mnie,
patrzysz na mnie, badasz serce moje, ono jest z Tobą. Oddziel ich jak
owce na rzeź, przygotuj ich na dzień mordu! Dokądże będzie
pogrążona w żałobie ziemia, a trawa na każdym polu wysuszona? Na
skutek przewrotności jej mieszkańców wyginęły zwierzęta i ptaki.
Myślą bowiem: Bóg nie widzi naszych dróg. Nogi twoje biegną i
osłabiają się. Chodźcie, zgromadźcie wszystkie zwierzęta polne,
przyprowadźcie, by je pożarły. Liczni pasterze zniszczyli moją
winnicę, stratowali posiadłość moją, obrócili moje ulubione pole
w nieprzebytą pustynię. Zamienili je na pełne żałoby odludzie. To
mówi Pan przeciw wszystkim moim złym sąsiadom, którzy naruszyli
dziedzictwo moje, jakie dałem ludowi memu Izraelowi. Oto ich wyrwę z
ich ziemi i dom judzki wyrwę spośród nich. Lecz gdy ich już
wyrwę, nawrócą się i ogarnie Mnie znów litość nad nimi, i
przyprowadzę każdego z nich do jego dziedzictwa i każdego do jego
kraju.

Czytanie Listu świętego Apostoła Pawła do Hebrajczyków (10,
19-31).

Bracia, mamy więc pewność, iż wejdziemy do Miejsca Świętego
przez krew Jezusa Chrystusa. On nam zapoczątkował drogę nową i
żywą, przez zasłonę, to jest przez ciało swoje. Mając zaś
kapłana wielkiego, który jest nad domem Bożym, przystąpmy z sercem
prawym, z wiarą pełną, mając serca oczyszczone ze złego sumienia
i obmyte ciała wodą czystą. Trzymajmy się niewzruszenie nadziei,
bo godny jest zaufania Ten, który dał obietnicę. Troszczmy się o
siebie wzajemnie, by się zachęcać do miłości i do dobrych
uczynków. Nie opuszczajmy naszych wspólnych zebrań, jak się to
stało zwyczajem niektórych, ale zachęcajmy się nawzajem, i to tym
bardziej, im wyraźniej widzicie, że zbliża się dzień sądu.
Jeśli bowiem dobrowolnie grzeszymy po otrzymaniu pełnego poznania
prawdy, to już nie ma dla nas ofiary przebłagalnej za grzechy, a
jedynie jakieś przerażające oczekiwanie sądu i żar ognia, który
ma trawić przeciwników. Kto przekracza Prawo Mojżeszowe, ponosi
śmierć bez miłosierdzia na podstawie zeznania dwóch albo trzech
świadków. Pomyślcie, o ileż surowszej kary stanie się winien ten,
kto by podeptał Syna Bożego i zbezcześcił krew Przymierza, w
której został uświęcony, i obelżywie zachował się wobec Ducha
łaski. Znamy przecież Tego, który powiedział: Do Mnie należy
pomsta i Ja odpłacę, mówi Pan. I znowu: Sam Pan będzie sądził
lud swój. Straszną jest rzeczą wpaść w ręce Boga żywego.

Czytanie świętej Ewangelii według Jana (19, 23-37).

W owym czasie prowadzili Jezusa od Kajfasza do pretorium. A było to
rankiem; oni sami nie weszli do pretorium, aby się nie skalać, lecz
aby móc spożyć Paschę. Piłat wyszedł więc do nich na zewnątrz
i rzekł: «Jaką skargę wnosicie przeciwko temu człowiekowi?»
Odpowiedzieli i rzekli do niego: «Gdyby to nie był złoczyńca, nie
wydalibyśmy Go tobie». Rzekł do nich Piłat: «Weźcie Go wy i
według prawa swego osądźcie!» Odpowiedzieli mu Żydzi: «Nam nie
wolno nikogo zabić». Tak miało się spełnić słowo Jezusa, w
którym zapowiedział, jaką śmiercią miał umrzeć. Wtedy znowu
wszedł Piłat do pretorium i przywoławszy Jezusa rzekł do Niego:
«Czy Ty jesteś Królem Żydowskim?» Odpowiedział mu Jezus: «Czy
mówisz to od siebie, czy inni powiedzieli ci o Mnie?» Piłat
odparł: «Czy ja jestem Żydem? Naród Twój i arcykapłani wydali mi
Ciebie. Co uczyniłeś?» Odpowiedział Jezus: «Królestwo moje nie
jest z tego świata. Gdyby królestwo moje było z tego świata,
słudzy moi walczyliby, abym nie był wydany Żydom. Teraz zaś
królestwo moje nie jest stąd». Piłat zatem powiedział do Niego:
«A więc jesteś królem?» Odpowiedział Jezus: «Ty mówisz, że Ja
jestem królem. Ja się na to narodziłem i na to przyszedłem na
świat, aby świadczyć o prawdzie. Każdy, kto jest z prawdy,
posłucha głosu mego». Mówi do Niego Piłat: «Cóż to jest
prawda?» To powiedziawszy wyszedł znowu do Żydów i mówi do nich:
«Ja nie znajduję w Nim żadnej winy. Jest zaś u was zwyczaj, że na
Paschę uwalniam wam jednego więźnia. Czy zatem chcecie, abym wam
uwolnił Króla Żydowskiego?» Oni zaś znowu wszyscy zawołali,
mówiąc: «Nie tego, lecz Barabasza!» A Barabasz był zbrodniarzem.
Wówczas Piłat wziął Jezusa i kazał Go ubiczować. A żołnierze
uplótłszy koronę z cierni, włożyli Mu ją na głowę i okryli Go
płaszczem purpurowym. I mówili: «Witaj, Królu Żydowski!», i
policzkowali Go. A Piłat znowu wyszedł na zewnątrz i mówi im:
«Oto wyprowadzam Go do was na zewnątrz, abyście poznali, że nie
znajduję w Nim żadnej winy». Wyszedł więc Jezus na zewnątrz, w
koronie cierniowej i płaszczu purpurowym. Piłat mówi do nich: «Oto
Człowiek». A gdy Go ujrzeli arcykapłani i słudzy, zawołali
mówiąc: «Ukrzyżuj, ukrzyżuj Go!» Mówi do nich Piłat: «Weźcie
Go i sami ukrzyżujcie! Ja bowiem nie znajduję w Nim winy».
Odpowiedzieli mu Żydzi: «My mamy Prawo, a według Prawa naszego
powinien umrzeć, bo czynił siebie Synem Bożym». Gdy Piłat
usłyszał te słowa, uląkł się jeszcze bardziej. Wszedł znowu do
pretorium i mówi do Jezusa: «Skąd Ty jesteś?» Jezus jednak nie
dał mu odpowiedzi. Mówi więc Piłat do Niego: «Nie odpowiadasz mi?
Czy nie wiesz, że mam władzę ukrzyżować Ciebie i mam władzą
uwolnić Ciebie?» Jezus odpowiedział: «Nie miałbyś żadnej
władzy nade Mną, gdyby ci jej nie dano z wysoka. Dlatego większy
grzech ma ten, który Mnie wydał tobie». Odtąd Piłat usiłował Go
uwolnić. Żydzi jednak zawołali, mówiąc: «Jeżeli Go uwolnisz,
nie jesteś przyjacielem Cezara. Każdy, kto się czyni królem,
sprzeciwia się Cezarowi». Gdy więc Piłat usłyszał te słowa,
wyprowadził Jezusa na zewnątrz i zasiadł na trybunale, na miejscu
zwanym Lithostroton, po hebrajsku Gabbata. Był to dzień
Przygotowania Paschy, około godziny szóstej. I mówi do Żydów:
«Oto król wasz!» Oni zaś zawołali: «Precz! Precz! Ukrzyżuj
Go!» Piłat mówi do nich: «Czyż króla waszego mam ukrzyżować?»
Odpowiedzieli arcykapłani: «Nie mamy króla, tylko Cezara». Wtedy
więc wydał Go im, aby został ukrzyżowany. Zabrali zatem Jezusa i
prowadzili. A On dźwigając krzyż swój wyszedł na miejsce zwane
Miejscem Czaszki, które po hebrajsku nazywa się Golgota. Tam Go
ukrzyżowano, a z Nim dwóch innych, z jednej i drugiej strony,
pośrodku zaś Jezusa. Wypisał też Piłat tytuł winy i umieścił
go na krzyżu. A było napisane: «Jezus Nazarejczyk, Król
Żydowski». Ten napis czytało wielu Żydów, ponieważ miejsce,
gdzie ukrzyżowano Jezusa, było blisko miasta. A było napisane po
hebrajsku, grecku i łacinie. Arcykapłani żydowscy mówili do
Piłata: «Nie pisz: Król Żydowski, ale że On powiedział: Jestem
Królem Żydowskim». Odparł Piłat: «Com napisał, napisałem».
Żołnierze zaś, gdy ukrzyżowali Jezusa, wzięli szaty Jego i
podzielili na cztery części, dla każdego żołnierza po części;
wzięli także tunikę. Tunika zaś nie była szyta, ale cała tkana
od góry do dołu. Mówili więc między sobą: «Nie rozdzierajmy
jej, ale rzućmy o nią losy, do kogo ma należeć». Tak miały się
spełnić słowa Pisma: Podzielili szaty moje między siebie, a o
suknię moją rzucali los. To właśnie uczynili żołnierze. A przy
krzyżu Jezusowym stały Matka Jego i siostra Matki Jego, Maria, żona
Kleofasa, i Maria Magdalena. Gdy więc Jezus ujrzał Matkę i
stojącego ucznia, którego miłował, mówi do Matki swojej:
«Niewiasto, oto syn Twój». Następnie mówi do ucznia: «Oto Matka
twoja». I od tej godziny uczeń wziął Ją do siebie. Potem Jezus
wiedząc, że wszystko już się dokonało, aby się wypełniło
Pismo, mówi: «Pragnę». Stało tam naczynie pełne octu. Nałożono
więc na hizop gąbkę pełną octu i podano do ust Jego. A gdy Jezus
skosztował octu, rzekł: «Wykonało się!» I skłoniwszy głowę
oddał ducha. Ponieważ był to dzień Przygotowania, aby zatem ciała
nie pozostawały na krzyżu w szabat – ów bowiem dzień szabatu
był wielkim świętem – Żydzi prosili Piłata, aby im połamano
golenie i zdjęto je. Przyszli więc żołnierze i połamali golenie
pierwszemu i drugiemu, którzy z Nim byli ukrzyżowani. A gdy podeszli
do Jezusa i zobaczyli, że już umarł, nie łamali Mu goleni, tylko
jeden z żołnierzy włócznią przebił Mu bok i natychmiast
wypłynęła krew i woda. Zaświadczył to ten, który widział, i
prawdziwe jest świadectwo jego. On wie, że mówi prawdę, abyście i
wy wierzyli. Stało się to bowiem, aby się spełniło Pismo: Kość
jego nie będzie złamana. I znowu na innym miejscu mówi Pismo:
Spojrzą na Tego, którego przebili.

Nie odrzucaj nas do końca, dla imienia Twego, nie zrywaj Twego
przymierza, nie pozbawiaj nas Twej miłości, dla Abrahama, któregoś
umiłował, i dla Izaaka, Twego sługi, i Izraela, Twego świętego.

Trisagion. Po: Ojcze nasz, kontakion: Przyjdźcie, wszyscy
wysławiajmy za nas ukrzyżowanego. Panie, zmiłuj się, czterdzieści
razy. Modlitwa: Chryste Boże, który w każdym czasie i w każdej
godzinie. Panie, zmiłuj się, trzy razy. Chwała, i teraz.
Czcigodniejszą od cherubinów. W imię Pańskie pobłogosław,
władyko! Kapłan: Boże, ulituj się nad nami i pobłogosław nas,
rozjaśnij oblicze swoje nad nami i zmiłuj się nad nami.

I modlitwa św. Bazylego Wielkiego:

Władco, Panie Jezu Chryste, Boże nasz, wielce cierpliwy dla naszych
grzechów, który przywiodłeś nas aż do tej godziny, w której
wisząc na życiodajnym drzewie, otworzyłeś dobremu łotrowi bramy
raju i śmiercią zdeptałeś śmierć, oczyść nas, grzeszne i
niegodne Twoje sługi, bowiem zgrzeszyliśmy i uczyniliśmy
nieprawość, i nie jesteśmy godni podnieść naszych oczu, i
spoglądać na wysokości niebieskie, gdyż porzuciliśmy drogę
Twojej sprawiedliwości i chodziliśmy według woli naszych serc.
Jednakże błagamy Twoje niezmierzone miłosierdzie: Oszczędź nas,
Panie, według obfitości Twego miłosierdzia, i zbaw nas, ze względu
na święte Twoje imię, gdyż dni nasze giną w marności. Zabierz
nas z rąk nieprzyjaciół i daruj nam nasze grzechy, umartw nasze
ciała, abyśmy porzucili starego człowieka i przyoblekli się w
nowego, i żyli dla Ciebie, naszego Władcy, i Łaskawcy. Obyśmy
naśladując Twoje nakazy osiągnęli wieczny pokój, w mieszkaniach
wszystkich tych, którzy osiągnęli szczęśliwość. Albowiem Ty
jesteś prawdziwą radością i weselem miłujących Ciebie, Chryste
Boże nasz, i Tobie chwałę oddajemy z Przedwiecznym Twoim Ojcem, i z
Najświętszym, i Dobrym, i Życiodajnym Twoim Duchem, teraz i zawsze,
i na wieki wieków. Amen.

Śpiewamy także szybko błogosławieństwa: W królestwie Twoim
wspomnij nas, Panie, gdy przyjdziesz w Twoim królestwie. Chwała, i
teraz. Wspomnij nas, Panie. Chór niebieski. Chwała. Chór świętych
aniołów. I teraz. Wierzę w jednego Boga. Zapomnij, przebacz,
odrzuć, Panie, grzechy nasze dobrowolne i mimowolne, popełnione
czynem i słowem, świadome i nieświadome, w nocy i za dnia, w
rozumie i w myślach, wszystkie nam przebacz, jako Dobry i Przyjaciel
człowieka. Następnie: Ojcze nasz, i kontakion: Przyjdźcie, wszyscy
wysławiajmy za nas ukrzyżowanego. I modlitwa: Najświętsza Trójco.
Także: Niech imię Pańskie będzie błogosławione, trzy razy.
Chwała, i teraz. Błogosławię Pana w każdym czasie.

Należy wiedzieć, że w Palestynie przyjęliśmy w ten święty
dzień Wielkiego Piątku nie sprawować Liturgii uprzednio
poświęconych Darów, ani też pełnej Liturgii, nie przygotowujemy
też wieczerzy i nic nie jemy w ten dzień ukrzyżowania. Jeśli zaś
ktoś jest bardzo słaby lub stary i nie może trwać w poście, daje
się jemu chleb i wodę po zachodzie słońca. Tak bowiem
przyjęliśmy od świętych apostołów, żeby nie jeść w Wielki
Piątek. Oto bowiem słowo Pana, które powiedział do faryzeuszy Pan:
Kiedy zabrany będzie im Pan, wtedy będą pościć w ten dni.
Przejęli to błogosławieni apostołowie i nawróceni do tradycji
apostolskiej dokładnie tego przestrzegają. Również List świętego
arcybiskupa Aleksandrii Dionizego wyraźnie o tym powiada.

W Święty i Wielki Piątek wieczorem,

o dziesiątej godzinie dnia uderzamy w semantron. Kapłan błogosławi
i zaczynamy nieszpory,

do: Panie, wołam do Ciebie, dodając sześć stichosów i śpiewamy
stichery isomelosy:

Ton 1: Całe stworzenie zadrżało z bojaźni, widząc Ciebie
wiszącego na krzyżu, Chryste. Słońce pociemniało i zatrzęsły
się fundamenty ziemi, wszystko współczuło Stwórcy wszystkiego.
Panie, dobrowolnie cierpiący za nas, chwała Tobie!

Ton 2: Nieprawy i bezbożny ludu! Dlaczego zamyślasz zło? Dlaczego
Życie wszystkich osądziłeś na śmierć? Wielki cud, albowiem
Stwórca świata jest wydany w ręce nieprawych, Przyjaciel człowieka
podniesiony jest na drzewie, aby uwolnić więźniów znajdujących
się w otchłani i wołających: Wielce cierpliwy Panie, chwała
Tobie!

Dzisiaj nieskalana Dziewica widząc Ciebie, Słowo, na krzyżu
podniesionym, płacząc w bólu macierzyńskim, z sercem boleśnie
zranionym, łkając gorzko z głębi duszy, twarz i włosy szarpiąc,
i bijąc się w piersi, żałośliwie wołała: Biada mi, Boże
Dziecię! Biada mi, Światłości świata! Dlaczego odszedłeś sprzed
mych oczu, Baranku Boży? Przeto zastępy bezcielesnych, ogarnięte
bojaźnią, tak wołały: Niedościgniony Panie, chwała Tobie!

Matka, która zrodziła Ciebie bez nasienia, widząc Ciebie wiszącego
na drzewie, wszystkich Stwórcę i wszystkich Boga, gorzko wołała:
Synu mój, gdzież zniknęło piękno Twego oblicza? Nie mogę
znieść, gdy widzę Ciebie, niesprawiedliwie krzyżowanego! Powstań
więc, abym ujrzała Twoje powstanie z martwych po trzech dniach.

Ton 6: Dzisiaj Pan stworzenia stoi przed Piłatem, osądzony zostaje
na krzyż Stwórca wszystkich, jak Baranek przyprowadzony ze swej
woli. Gwoździami zostaje przybity i przebity w bok, gąbką pojony
jest Ten, kto w obfitości zsyłał mannę, po twarzy bity jest
Wybawiciel świata, Stwórca wszystkich wzgardzony jest przez swe
sługi. O, przyjaźni Władcy do człowieka! Za krzyżujących
błagał swego Ojca, mówiąc: Ojcze, daruj im ten grzech, gdyż oni,
nieprawi, nie wiedza, że postępują niegodnie.

Chwała. Kiedy nieprawe zgromadzenie nie powstydziło się łask i
osądziło na śmierć Króla wszystkich stworzeń, wtedy wspominając
wszystko, co im wyświadczył, tak ich oskarżał: Ludu mój, cóżem
ci uczynił? Czyż nie napełniłem Judei cudami? Czyż nie
wskrzesiłem martwych jednym słowem? Czyż nie uleczałem wszystkich
chorób i słabości? Czymże za to wszystko Mi odpłaciliście? O
wszystkim żeście zapomnieli! Za uleczenia okryli Mnie ranami, za
wskrzeszonych skazali Mnie na śmierć, Łaskawcę przygwoździli do
krzyża jak złodzieja, Dawcę Prawa mieli za nieprawego, osądzili
Króla wszystkich. Panie wielce cierpliwy, chwała Tobie!

I teraz. Dzisiaj widzimy naocznie budzącą bojaźń przesławną
tajemnicę: Niedotykalny zostaje zatrzymany. Związany zostaje Ten,
który Adama wyzwala z klątwy. Znawca serc i dusz niesprawiedliwie
jest przesłuchiwany. Ten, który zamknął otchłań, sam zostaje
zamknięty w ciemnicy. Przed Piłatem stoi Ten, przed którym w lęku
stoją moce niebios. Stwórca bity jest ręka stworzenia. Na drzewo
skazany zostaje Sędzia żywych i martwych. W grobie zamknięty jest
zwycięzca otchłani. Łagodny Panie, który z miłosierdzia wszystko
cierpisz, i wszystkich wybawiasz z klątwy, chwała Tobie!

Wejście z ewangeliarzem. Pogodna światłości.

Prokimenon, ton 4: Rozdzielili między siebie szaty moje i o suknię
moją rzucali los. Stichos: Boże, Boże mój, zważ na Mnie, dlaczego
mnie opuściłeś?

Czytanie Księgi Wyjścia (33, 11-23).

Pan rozmawiał z Mojżeszem twarzą w twarz, jak się rozmawia z
przyjacielem swoim. Potem wracał Mojżesz do obozu, sługa zaś jego,
Jozue, syn Nuna, młodzieniec, nie oddalał się z wnętrza namiotu.
Mojżesz rzekł do Pana: «Oto kazałeś mi wyprowadzić ten lud, a
nie pouczyłeś mię, kogo poślesz ze mną, a jednak powiedziałeś
do mnie: „Znam cię bardziej od innych i masz u Mnie łaskę”.
Jeśli znalazłem łaskę przed Tobą, daj mi poznać Ciebie samego,
abym poznał Ciebie. Albowiem znajdę łaskę przed Tobą i niech
poznają, że ten naród jest ludem Twoim ». Pan powiedział:
«Jeśli Ja pójdę przed tobą, czy to cię zadowoli?» Mojżesz
rzekł do Niego: «Jeśli nie pójdziesz sam, to raczej zakaż nam
wyruszać stąd. Po czym poznam zaiste, ja i lud Twój, że znalazłem
łaskę przed Tobą, jeśli nie po tym, że idziesz z nami, gdyż
przez to będziemy wyróżnieni, ja i Twój lud, spośród wszystkich
narodów, które są na ziemi?» Pan odpowiedział Mojżeszowi:
«Uczynię to, o co prosisz, ponieważ znalazłeś łaskę przede
mną, a znam cię bardziej niż innych». I rzekł Mojżesz: «Pokaż
mi Chwałę Twoją». Pan odpowiedział: «Przejdę przed Tobą
chwałą Moją i ukażę ci mój majestat i ogłoszę przed tobą
imię Pana, gdyż Ja wyświadczam łaskę, kogo miłuję, i
miłosierdzie, komu Mi się podoba». I znowu rzekł: «Nie będziesz
mógł oglądać oblicza mego, gdyż żaden człowiek nie może
oglądać oblicza mego i pozostać przy życiu». I rzekł Pan: «Oto
miejsce obok Mnie, stań przy skale. Gdy przechodzić będzie chwała
moja, postawię cię w rozpadlinie skały i położę rękę moją na
tobie, aż przejdę. A gdy cofnę rękę, ujrzysz Mnie z tyłu, lecz
oblicza mego nie ukażę tobie».

Prokimenon, ton 4: Sądź, Panie, znieważających mnie, zwalcz
walczących ze mną. Stichos: Chwyć oręż i tarczę, i powstań mi
na pomoc.

Czytanie Księgi Hioba (42, 12-16).

A teraz Pan błogosławił Hiobowi, tak że miał czternaście
tysięcy owiec, sześć tysięcy wielbłądów, tysiąc jarzm wołów
i tysiąc oślic. Miał jeszcze siedmiu synów i trzy córki.
Pierwszą nazwał Dzień, drugą Kasją, a trzecią Rogiem Antymonu.
Nie było w całym kraju kobiet tak pięknych jak córki Hioba. Dał
im też ojciec dziedzictwo między braćmi ich. I żył jeszcze Hiob
po trądzie sto siedemdziesiąt lat, a wszystkich lat przeżył
dwieście czterdzieści osiem. I widział swych synów i synów swoich
synów aż do czwartego pokolenia. Umarł Hiob stary i pełen lat.
Napisane jest też, że on znowu powstanie z tymi, których wskrzesi
Pan. Napisano o nim w księdze syryjskiej, że żył on w krainie
Ausydyckiej, na granicach Idumei i Arabii i najpierw miał imię Joab.
Wziął sobie żonę Arabkę i zrodził syna, któremu dał na imię
Ennon. Pochodził on od ojca Zarefa, z synów Ezawa syn, matki zaś
Bosory, tak że był on piątym od Abrahama.

Czytanie Księgi Izajasza (52, 13-15; 53, 1-12; 54, 1).

Tak mówi Pan: Oto się powiedzie mojemu Słudze, wywyższy się i
bardzo wysławi. Jak wielu osłupiało na Jego widok, tak nieludzko
został oszpecony Jego wygląd i przez ludzi chwała Twoja, przez
synów człowieczych. Tak mnogie narody się zdumieją, królowie
zamkną usta swoje, bo ujrzą coś, czego im nigdy nie opowiadano, i
pojmą coś niesłychanego. Panie, któż uwierzy temu, cośmy
usłyszeli? Na kimże się ramię Pańskie objawiło? On wyrósł
przed nami jak dziecko i jakby korzeń z wyschniętej ziemi. Nie miał
On wdzięku ani też blasku, aby na Niego popatrzeć, ani wyglądu, by
się nam podobał. Wzgardzony i odepchnięty przez ludzi, Mąż
boleści, oswojony z cierpieniem, jak ktoś, przed kim się twarze
odwraca, wzgardzony tak, iż mieliśmy Go za nic. Lecz On nosił
grzechy nasze i obarczył się naszym cierpieniem, On dźwigał nasze
boleści, a myśmy Go za skazańca uznali, chłostanego przez Boga i
zdeptanego. Lecz On był przebity za nasze grzechy i dręczony za
nasze winy. Spadła Nań chłosta zbawienna dla nas, a w Jego ranach
jest nasze uleczenie. Wszyscyśmy pobłądzili jak owce, każdy z nas
się obrócił ku własnej drodze, a Pan wydał Go ze względu na winy
nas wszystkich. Dręczono Go, lecz sam się dał gnębić, nawet nie
otworzył ust swoich. Jak owca na rzeź prowadzona, jak baranek niemy
wobec strzygącego go, tak On nie otworzył ust swoich. Po udręce i
sądzie został usunięty, ród zaś Jego któż wypowie? Albowiem
zabierane jest z ziemi życie Jego, za nieprawości mego ludu jest
prowadzony na śmierć. Grób Mu wyznaczono między bezbożnymi, i w
śmierci swej był na równi z bogaczem, chociaż nie uczynił
nieprawości i kłamstwa nie znaleziono w ustach Jego. Spodobało się
Panu zmiażdżyć Go cierpieniem. Jeśli On wyda swe życie na
ofiarę, ujrzy potomstwo, dni swe przedłuży, a wola Pańska spełni
się przez Niego. Po udrękach swej duszy, ujrzy światło i nim się
nasyci. Zacny mój Sługa usprawiedliwi wielu, ich grzechy On sam
dźwigać będzie. Dlatego w nagrodę przydzielę Mu tłumy, i
posiądzie możnych jako zdobycz, za to, że Siebie wydał na śmierć
i policzony został pomiędzy przestępców. A On poniósł grzechy
wielu i został wydany za ich nieprawości. Śpiewaj z radości,
niepłodna, któraś nie rodziła, wybuchnij weselem i wykrzykuj,
któraś nie doznała bólów porodu, bo liczniejsze są dzieci
niepłodnej niż mającej męża.

Prokimenon, ton 6: Położyłeś mnie w dole głębokim, w ciemnicy i
cieniu śmierci. Stichos: Panie, Boże zbawienia mego, w dzień wołam
i w nocy przed Tobą.

Czytanie I Listu świętego Apostoła Pawła do Koryntian (1, 18-2,
2).

Bracia, nauka krzyża głupstwem jest dla tych, co idą na zatracenie,
mocą Bożą zaś dla nas, którzy dostępujemy zbawienia. Napisane
jest bowiem: Wytracę mądrość mędrców, a przebiegłość
przebiegłych zniweczę. Gdzie jest mędrzec? Gdzie uczony? Gdzie
badacz tego, co doczesne? Czyż nie uczynił Bóg głupstwem
mądrości świata tego? Skoro bowiem świat przez mądrość nie
poznał Boga w mądrości Bożej, spodobało się Bogu przez głupstwo
głoszenia słowa zbawić wierzących. Tak więc, gdy Żydzi żądają
znaków, a Grecy szukają mądrości, my głosimy Chrystusa
ukrzyżowanego, który jest zgorszeniem dla Żydów, a głupstwem dla
Greków. Dla tych zaś, którzy są powołani, tak spośród Żydów,
jak i spośród Greków, Chrystusem, Boża mocą i Bożą
mądrością. To bowiem, co jest głupstwem u Boga, przewyższa
mądrością ludzi, a co jest słabe u Boga, przewyższa mocą ludzi.
Przeto przypatrzcie się, bracia, powołaniu waszemu! Niewielu tam
mędrców według oceny ludzkiej, niewielu możnych, niewielu
szlachetnie urodzonych. Bóg wybrał właśnie to, co głupie w oczach
świata, aby zawstydzić mędrców. Wybrał to, co niemocne, aby
zawstydzić mocnych. I to, co nie jest szlachetnie urodzone według
świata i wzgardzone, i to, co nie jest, wyróżnił Bóg, by to co
jest, unicestwić. Aby żadne stworzenie nie chełpiło się wobec
Boga. Przez Niego bowiem jesteście w Chrystusie Jezusie, który stał
się dla nas mądrością od Boga i sprawiedliwością, i
uświęceniem, i wybawieniem, aby, jak to jest napisane, w Panu się
chlubił ten, kto się chlubi. Tak też i ja przyszedłszy do was,
bracia, nie przybyłem, aby błyszcząc słowem i mądrością
głosić wam świadectwo Boże. Postanowiłem bowiem, będąc wśród
was, nie znać niczego więcej, jak tylko Jezusa Chrystusa, i to
ukrzyżowanego.

Alleluja, ton 1:

Stichos 1: Wybaw mnie, Boże, albowiem wody podeszły do duszy mojej.

Stichos 2: Hańba czeka duszę moją i cierpienie.

Stichos 3: Niech zamroczą się oczy ich, aby nie widzieli.

Czytanie świętej Ewangelii według Mateusza.

(27, 1-38; Łk 23, 39-43; Mt 27, 39-54; J 19, 31-37; Mt 27, 55-61).

W owym czasie, gdy nastał ranek, wszyscy arcykapłani i starsi ludu
powzięli uchwałę przeciw Jezusowi, żeby Go zabić. I związawszy
Go zaprowadzili, i wydali Go namiestnikowi Poncjuszowi Piłatowi.
Wtedy Judasz, który Go wydał, widząc, że Go skazano, opamiętał
się, zwrócił trzydzieści srebrników arcykapłanom i starszym,
mówiąc: «Zgrzeszyłem, wydawszy krew niewinną». A oni odparli:
«Co nam go tego? To twoja sprawa». Rzuciwszy srebrniki w świątyni,
oddalił się, a potem poszedł i powiesił się. Arcykapłani zaś
wzięli srebrniki, rzekli: «Nie godzi się kłaść ich do skarbca
świątyni, bo są zapłatą za krew». Po odbyciu narady kupili za
nie Pole Garncarza, na grzebanie cudzoziemców. Dlatego pole to aż po
dziś dzień nosi nazwę Pole Krwi. Wtedy spełniło się to, co
powiedział Jeremiasz prorok, mówiąc: Wzięli trzydzieści
srebrników, zapłatę za Tego, którego oszacowali synowie Izraela. I
dali je za Pole Garncarza, jak mi powiedział Pan. Jezusa zaś
stawiono przed namiestnikiem, i zapytał Go namiestnik, mówiąc:
«Czy Ty jesteś królem żydowskim?» Jezus zaś rzekł: «Tyś
powiedział». A gdy Go oskarżali arcykapłani i starsi, nic nie
odpowiadał. Wtedy mówi Mu Piłat: «Czy nie słyszysz, jak wiele
świadectw mówią przeciw Tobie?» I nie odpowiedział mu na żadne
pytanie, tak że namiestnik bardzo się dziwił. A był zwyczaj, że
na każde święto namiestnik uwalniał ludowi jednego więźnia,
którego chcieli. Mieli zaś wtedy znacznego więźnia, imieniem
Barabasz. Gdy się więc zebrali, rzekł im Piłat: «Którego
chcecie, żebym wam uwolnił, Barabasza czy Jezusa, zwanego
Mesjaszem?» Wiedział bowiem, że przez zawiść Go wydali. A gdy on
zasiadał na trybunale, żona jego przysłała mu ostrzeżenie,
mówiąc: «Nie miej nic do czynienia z tym Sprawiedliwym, bo dzisiaj
we śnie wiele wycierpiałam z Jego powodu». Tymczasem arcykapłani i
starsi namówili tłumy, żeby prosiły o Barabasza, a Jezusa
stracili. Pytał ich namiestnik: «Którego z tych dwóch chcecie,
żebym wam uwolnił?» Odpowiedzieli: «Barabasza». Rzekł do nich
Piłat: «Cóż więc mam uczynić z Jezusem, którego nazywają
Mesjaszem?» Zawołali wszyscy: «Niech będzie ukrzyżowany!»
Namiestnik odpowiedział: «Cóż właściwie złego uczynił?» Lecz
oni jeszcze głośniej krzyczeli, mówiąc: «Niech będzie
ukrzyżowany!» Piłat widząc, że nic nie osiąga, a wzburzenie
raczej wzrasta, wziął wodę i umył ręce wobec tłumu, mówiąc:
«Nie jestem winny krwi tego Sprawiedliwego. Wasza to rzecz». A cały
lud odpowiedział, mówiąc: «Krew Jego na nas i na dzieci nasze».
Wówczas uwolnił im Barabasza, a Jezusa kazał ubiczować i wydał
im, aby Go ukrzyżowali. Wtedy żołnierze namiestnika wziąwszy
Jezusa do pretorium zgromadzili koło Niego całą kohortę. Zdjąwszy
zaś szaty Jego, ubrali Go w płaszcz szkarłatny. Uplótłszy wieniec
z ciernia włożyli na głowę Jego, a w prawicę Jego dali trzcinę.
Potem przyklękali przed Nim i szydzili z Niego, mówiąc: «Witaj,
Królu Żydowski!» Przy tym pluli na Niego, brali trzcinę i bili Go
po głowie. A gdy Go wyszydzili, zdjęli z Niego płaszcz, włożyli
na Niego własne szaty Jego i prowadzili Go na ukrzyżowanie.
Wychodząc spotkali człowieka z Cyreny, imieniem Szymon, i przymusili
go, żeby niósł krzyż Jego. I przyszedłszy na miejsce zwane
Golgotą, to znaczy Miejscem Czaszki, dali Mu pić wino zaprawione
goryczą. Skosztował, ale nie chciał pić. Gdy Go ukrzyżowali,
rozdzielili między siebie szaty Jego, rzucając o nie losy. I
siedząc, tam Go pilnowali. A nad głową Jego umieścili napis z
podaniem winy Jego: «To jest Jezus, Król Żydowski». Wtedy
ukrzyżowano z Nim dwóch złoczyńców, jednego po prawicy i drugiego
po lewicy. A jeden ze złoczyńców, których powieszono, urągał Mu,
mówiąc: «Czy Ty nie jesteś Mesjaszem? Wybaw więc siebie i nas».
Lecz drugi, karcąc go, rzekł: «Ty nawet Boga się nie boisz,
chociaż tę samą karę ponosisz? My przecież sprawiedliwie,
odbieramy bowiem słuszną karę za uczynki nasze, ale On nic złego
nie uczynił». I rzekł do Jezusa: «Wspomnij mnie, Panie, gdy
przyjdziesz do królestwa swego». I rzekł do niego Jezus:
«Zaprawdę, powiadam tobie: Dziś ze Mną będziesz w raju».
Przechodnie zaś, przeklinali Go i potrząsali głowami swymi,
mówiąc: «Ty, który burzysz świątynię i w trzech dniach ją
odbudowujesz, wybaw sam siebie. Jeśli jesteś Synem Bożym, zejdź z
krzyża!» Podobnie arcykapłani z uczonymi w Piśmie, starszymi i
faryzeuszami, szydząc mówili: «Innych wybawiał, siebie nie może
wybawić. Jeśli jest królem Izraela, niech teraz zejdzie z krzyża,
a uwierzymy w Niego. Zaufał Bogu, niechże Go teraz wybawi, jeśli Go
miłuje. Przecież powiedział: „Jestem Synem Bożym”». Tak samo
lżyli Go i złoczyńcy, którzy byli z Nim ukrzyżowani. A od godziny
szóstej mrok ogarnął całą ziemię, do godziny dziewiątej. O
godzinie dziewiątej Jezus zawołał donośnym głosem, mówiąc:
«Eli, Eli, lema sabachthani?», to znaczy Boże mój, Boże mój,
czemuś Mnie opuścił? Słysząc to, niektórzy ze stojących tam
mówili: «On Eliasza woła». Zaraz też jeden z nich pobiegł i
wziąwszy gąbkę, napełnił ją octem, włożył na trzcinę i
dawał Mu pić. Lecz inni mówili: «Poczekaj! Zobaczymy, czy
przyjdzie Eliasz, aby Go wybawić». A Jezus powtórnie zawołał
donośnym głosem i oddał ducha. A oto zasłona przybytku rozdarła
się na dwoje z góry na dół, ziemia zadrżała i skały popękały.
Groby się otworzyły i wiele ciał Świętych, którzy umarli,
powstało. I wyszedłszy z grobów po zmartwychwstaniu Jego, weszli do
Świętego Miasta i ukazali się wielu. Setnik zaś i ci, którzy z
nim strzegli Jezusa, widząc trzęsienie ziemi i to, co się działo,
zlękli się bardzo i mówili: «Zaiste, Ten był Synem Bożym».
Ponieważ był to dzień Przygotowania, aby zatem ciała nie
pozostawały na krzyżu w szabat – ów bowiem dzień szabatu był
wielkim świętem – Żydzi prosili Piłata, aby im połamano golenie
i zdjęto ich. Przyszli więc żołnierze i połamali golenie
pierwszemu i drugiemu, którzy z Nim byli ukrzyżowani. A gdy podeszli
do Jezusa i zobaczyli, że już umarł, nie łamali Mu goleni, tylko
jeden z żołnierzy włócznią przebił Mu bok i natychmiast
wypłynęła krew i woda. Zaświadczył to ten, który widział, i
prawdziwe jest świadectwo jego. On wie, że mówi prawdę, abyście i
wy wierzyli. Stało się to bowiem, aby się spełniło Pismo: Kość
jego nie będzie złamana. I znowu na innym miejscu mówi Pismo:
Spojrzą na Tego, którego przebili. Było tam również wiele
niewiast, które przypatrywały się z daleka. Szły one za Jezusem z
Galilei i usługiwały Mu. Między nimi była Maria Magdalena, Maria,
matka Jakuba i Józefa, oraz matka synów Zebedeusza. Pod wieczór
przyszedł zamożny człowiek z Arymatei, imieniem Józef, który też
był uczniem Jezusa. On udał się do Piłata i poprosił o ciało
Jezusa. Wówczas Piłat kazał wydać ciało. Józef zabrał ciało,
owinął je w czysty całun i złożył w nowym swoim grobie, który
wykuł w skale. Przed wejściem do grobu zatoczył duży kamień i
odszedł. Była zaś tu Maria Magdalena i druga Maria, siedzące
naprzeciw grobu.

Także zwykła ektenia: Wołajmy wszyscy z całej duszy i ze
wszystkich myśli naszych wołajmy. I potem: Pozwól, Panie, w
wieczór ten ustrzec się nam od grzechu. Dopełnijmy wieczorną
modlitwę naszą do Pana. I ciąg dalszy. Po ekfonesis śpiewamy
cztery stichery isomelosy:

Ton 2: Chryste, kiedy Ciebie, życie wszystkich, Arymatejczyk zdjął
martwego z drzewa, wtedy owinąwszy Ciebie całunem i wonnościami
namaściwszy, z miłością całował Twoje niezniszczalne ciało.
Jednakże ogarnięty lękiem, radując się tak wołał do Ciebie:
„Chwała Twemu uniżeniu, Przyjacielu człowieka!”

Stichos: Pan zakrólował, w majestat jest obleczony.

Zbawicielu wszystkich, gdy zostałeś za wszystkich złożony w nowym
grobie, otchłań ujrzawszy Ciebie ulękła się, więzy zostały
bowiem skruszone, bramy złamane, groby otwarte, martwi powstali.
Wtedy Adam radując się z wdzięcznością wołał do Ciebie:
„Chwała Twemu uniżeniu, Przyjacielu człowieka!”

Stichos: A świat, który umocnił, nie zachwieje się.

Gdy w grobie zostałeś zamknięty ciałem, który w naturze Bóstwa
przebywasz nieopisany i nieokreślony, zamknąłeś skarbnice śmierci
i opustoszyłeś królestwo otchłani, Chryste, a wtedy tę sobotę
uczyniłeś godną Bożego błogosławieństwa i chwały, i Twojej
światłości.

Stichos: Domowi Twemu, Panie, przystoi świętość po wszystkie dni.

Chryste, kiedy moce niebios ujrzały Ciebie, oczernionego przez
nieprawych jako zwodziciela i kamień grobowy zapieczętowany rękoma,
które przebiły Twój niezniszczalny bok, ulękły się na widok Twej
niewypowiedzianej wielkiej cierpliwości. Jednakże radując się z
naszego zbawienia, wołały do Ciebie: „Chwała Twemu uniżeniu,
Przyjacielu człowieka!”

Chwała, i teraz. Ton 5: Ciebie, który odziewasz się światłością
jak szatą, Józef z Nikodemem zdjąwszy z drzewa, widząc martwego,
nagiego i nie pogrzebanego, gorzkimi z serca zalewał się łzami i
łkając mówił: „Biada mi, najsłodszy Jezu! Gdy przed chwilą
słońce ujrzało Ciebie wiszącym na krzyżu, przyoblekło się w
mrok, a ziemia zatrzęsła się z bojaźni i zasłona świątyni
rozdarła się. Oto teraz widzę Ciebie, któryś za mnie podjął
dobrowolną śmierć. Jakże mogę pogrzebać Ciebie, Boże mój?
Jakim całunem mam Ciebie owinąć? Jakimi rękoma można dotknąć
niezniszczalnego Twego ciała? Jakież pieśni będę śpiewał przy
Twoim pogrzebie, o Miłosierny? Wysławiam Twoje cierpienia, opiewam w
pieśniach pogrzeb Twój ze Zmartwychwstaniem, wołając: Panie,
chwała Tobie!”

Także: Teraz pozwalasz odejść Twemu słudze. Trisagion. Po: Ojcze
nasz:

Troparion, ton 2: Dostojny Józef z drzewa zdjąwszy przeczyste ciało
Twoje, całunem czystym je owinął, i namaściwszy wonnościami w
nowym złożył grobie.

Chwała, i teraz. Drugi troparion: Anioł stanął przy grobie przed
niewiastami niosącymi wonności i zawołał: „Wonności dobre są
dla zmarłych, Chrystus zaś okazał się niedostępny zepsuciu”.

Procesja z całunem.

Oto mądrość, i rozesłanie:

Chrystus, prawdziwy Bóg nasz, który dla nas ludzi i dla naszego
zbawienia zechciał znieść straszliwe cierpienia, życiodajny krzyż
i dobrowolny pogrzeb, dla modlitw Przeczystej swej Matki, świętych
sprawiedliwych przodków Bogoczłowieka, Joachima i Anny, i wszystkich
świętych, zmiłuje się nad nami i zbawi nas, bo jest Dobrym i
Przyjacielem człowieka.

Stichera na całowanie całunu, ton 5:

Przyjdźcie, zawsze godnego pamięci wysławiajmy Józefa, który w
nocy przyszedł do Piłata i uprosił dla siebie Dawcę życia
wszystkich: „Daj mi tego Wędrowca, który nie ma gdzie głowy swej
złożyć. Daj mi tego Wędrowca, którego zły uczeń wydał na
śmierć. Daj mi tego Wędrowca, którego Matka widząc wiszącym na
krzyżu, gorzko opłakiwała i w bólu matczynym krzyczała: Biada mi,
Dziecię moje! Biada mi, Światłości moja, życie moje ukochane! Oto
dzisiaj spełniło się proroctwo Symeona ze świątyni: „Twoje
serce przeniknie miecz”. Ale Ty, Chryste, przemień płacz w
radość Twego Zmartwychwstania”. Kłaniamy się cierpieniom Twoim,
Chryste (trzy razy), i świętemu Twemu Zmartwychwstaniu.

Powieczerze natomiast śpiewamy w celach,

a na nim kanon Symeona Logotety o ukrzyżowaniu Pana i płaczu
świętej Bogurodzicy. Ton 6:

Pieśń 1

Hirmos: Jak po suchym lądzie wędrował Izrael stopami po otchłani i
prześladowcę faraona widząc tonącego, wołał: Bogu zwycięską
pieśń śpiewajmy.

Chwała Tobie, Boże nasz, chwała Tobie!

Dziewica czysta widząc na krzyżu Syna i Pana, w bólu gorzko
wołała, wraz z innymi niewiastami jęcząc i mówiąc:

Chwała Tobie, Boże nasz, chwała Tobie!

„Widzę teraz Ciebie, ukochane i umiłowane moje Dziecię, na
krzyżu wiszące, i boleję w sercu – mówi Czysta – przemów, o
dobry, do Twej służebnicy!”

Chwała. „Dobrowolnie, Synu mój i Stwórco, cierpisz na drzewie
gorzka śmierć” – mówi Dziewica, stojąc z umiłowanym uczniem
przy krzyżu.

I teraz. „Teraz jestem pozbawiona mej nadziei, radości i wesela,
Syna mego i Pana. Biada mi! Boleje moje serce” – płacząc mówi
Dziewica.

Pieśń 3

Hirmos: Nie ma świętego jako Ty, Panie Boże mój, któryś
podniósł róg wiernych Twych, Łaskawy, i umocniłeś nas na opoce
wyznania Twego.

Chwała Tobie, Boże nasz, chwała Tobie!

„Piotr ukrył się z bojaźni przed Żydami i rozbiegli się wszyscy
wierni, zostawiając Chrystusa” – płacząc mówi Dziewica.

Chwała Tobie, Boże nasz, chwała Tobie!

„W budzącym bojaźń i przedziwnym Twym zrodzeniu, Synu mój,
zostałam wywyższona nad inne niewiasty, ale biada mi teraz, gdy
widzę Ciebie na drzewie, płonie moje łono”.

Chwała. „Chcę moje dziecko trzymać na rękach, jak trzymałam Je
jako niemowlę, i Syna mego przyjąć z drzewa – mówiła Czysta –
ale nie ma nikogo, kto by mi Go dał, biada mi!”

I teraz. „Oto słodka moja światłość, nadzieja i życie moje,
dobry mój Bóg zgasł na krzyżu, płonie moje łono” – łkając
mówi Dziewica.

Pieśń 4

Hirmos: Chrystus moją mocą, Bóg i Pan, śpiewa i głosi Boży
Kościół, i z czystym sercem weseli się w Panu.

Chwała Tobie, Boże nasz, chwała Tobie!

„Słońce niezachodzące, Boże Przedwieczny i Stwórco wszystkich
stworzeń, Panie, jakże cierpisz śmierć na krzyżu?” –
płacząc mówi Dziewica.

Chwała Tobie, Boże nasz, chwała Tobie!

Płacząc Oblubienica dziewicza mówi do dostojnego Józefa: „Idź,
Józefie, szybko do Piłata i poproś, aby zdjęto z krzyża twego
Nauczyciela”.

Chwała. Widząc Dziewicę gorzko płaczącą, Józef zasmucił się i
poszedł do Piłata, w płaczu wołając: „Daj mi ciało Boga
mego!”

I teraz. „Gdy widzę Ciebie zranionego i bez chwały, nagiego na
drzewie, Dziecię moje, płonie moje łono, płaczę jako matka” –
mówiła Dziewica.

Pieśń 5

Hirmos: Bożą Twoją światłością, Dobry, od poranku czuwających
Tobie dusze oświeć miłością, modlę się, aby poznać Ciebie,
Słowo Boże, prawdziwego Boga, i wołam z ciemności grzechu.

Chwała Tobie, Boże nasz, chwała Tobie!

Józef załamany, płacząc i dziwiąc się, razem z Nikodemem zdjął
i ucałował najczystsze ciało, łkając, płacząc i opiewając Go
jako Boga.

Chwała Tobie, Boże nasz, chwała Tobie!

Matka Oblubienica dziewicza przyjęła Go z płaczem i złożyła na
swych kolanach, we łzach Go całując, błagając, gorzko łkając i
krzycząc.

Chwała. „Ciebie, Jedyna Nadzieję i życie, Władco, Synu mój i
Boże, w oczach jako światłość miała służebnica Twoja, a teraz
jestem Ciebie pozbawiona, moje słodkie i umiłowane Dziecię”.

I teraz. „Otoczyły mnie boleści, troski i westchnienia, biada
mi” – mówi Dziewica gorzko płacząc – „oto widzę Ciebie,
Dziecię moje ukochane, nagiego i samotnego, zmarłego i namaszczonego
wonnościami”.

Pieśń 6

Hirmos: Morze życia wzburzone widząc przez burzę pokus przybiegam
do cichej Twej przystani i wołam do Ciebie: Wyprowadź ze zniszczenia
życie moje, wielce miłosierny.

Chwała Tobie, Boże nasz, chwała Tobie!

„Gdy widzę Ciebie martwym, Przyjacielu człowieka, który
wskrzeszałoś umarłych i wszystko trzymasz w swojej dłoni, zranione
jest moje łono, chciałabym umrzeć razem z Tobą” – mówi
Dziewica – „Nie zniosę bowiem tego widoku, Ty jesteś martwy i
bez oddechu”.

Chwała Tobie, Boże nasz, chwała Tobie!

„Dziwię się, widząc Ciebie, najłaskawszy Boże i szczodry Panie,
bez chwały, bez oddechu i bez życia, płacząc trzymam Ciebie,
jakże mam mieć nadzieję ujrzenia Ciebie, Synu mój i Boże, biada
mi!”

Chwała. „Czyż nie powiesz żadnego słowa do Twej służebnicy,
Słowo Boże? Czyż nie ulitujesz się nad Tą, Władco, która Ciebie
zrodziła?” – mówi Dziewica, płacząc i łkając, i całując
ciało Pana swego.

I teraz. „Myślę, Władco, że nie usłyszę już Twego słodkiego
głosu, ani też nie zobaczę Twego dobrego oblicza, jak dawniej,
gdyż odszedłeś, Synu mój, z moich oczu, służebnicy Twojej”.

Kontakion, ton 8: Przyjdźcie wszyscy, zaśpiewajmy ukrzyżowanemu za
nas, na drzewie bowiem widząc Go Maria, mówiła: „Chociaż
cierpisz ukrzyżowanie, Ty jesteś Synem i Bogiem moim”.

Ikos: Jak Owieczka za swym Barankiem prowadzonym na zabicie, razem z
innymi niewiastami szła Maria z rozpuszczonymi włosami, tak
wołając: Gdzie podążasz, Dziecię? Czemu tak szybko idziesz?
Czyżby nowe wesele odbywało się w Kanie i tam teraz dążysz, aby
wodę przemienić im w wino? Czy mam iść z Tobą, Dziecię, czy też
raczej poczekam na Ciebie? Powiedz mi choćby jedno słowo! Nie
przechodź milcząc koło mnie, który zachowałeś mnie nieskalaną!
Ty bowiem jesteś Synem i Bogiem moim!

Pieśń 7

Hirmos: Anioł uczynił piec rosę rodzącym dla sprawiedliwych
młodzieńców, Chaldejczyków zaś spalał z woli Bożej,
przekonując prześladowcę do zawołania: Błogosławiony jesteś,
Boże ojców naszych.

Chwała Tobie, Boże nasz, chwała Tobie!

„Gdzie jest, Synu mój i Boże, dawne zwiastowanie, które
powiedział mi Gabriel: Głoszę Tobie Króla, Syna Najwyższego Boga!
A teraz widzę Ciebie, słodka moja światłości, nagiego, zranionego
i martwego”.

Chwała Tobie, Boże nasz, chwała Tobie!

„Synu mój i Boże, który uleczasz choroby, zabierz mnie teraz ze
sobą, abym i Ja zstąpiła, Władco, razem z Tobą do otchłani, nie
zostawiaj mnie samej. Nie mogę żyć nie widząc słodkiej mojej
Światłości!”

Chwała. Z innymi niewiastami, niosącymi wonności, łkała gorzko
Nieskalana, widząc niesionego martwego Chrystusa, i wołała:
„Biada mi! Cóż widzę? Gdzie teraz idziesz, Synu mój,
pozostawiając mnie samą?”

I teraz. Omdlewając i łkając, mówi Nieskalana do niewiast
niosących wonności: „Płaczcie ze mną i łkajcie gorzko! Oto
bowiem słodka moja Światłość i wasz Nauczyciel zostaje złożony
do grobu!”

Pieśń 8

Hirmos: Z płomienia sprawiedliwym rosę wytoczyłeś i ofiarę
sprawiedliwego wodą spaliłeś, wszystko bowiem czynisz, Chryste, co
tylko zechcesz, Ciebie wywyższamy na wieki.

Chwała Tobie, Boże nasz, chwała Tobie!

Józef widząc łkającą Dziewicę, załamany gorzko wołał:
„Jakże, o Boże mój, pogrzebie teraz Ciebie sługa Twój? Jakimi
całunami owinę ciało Twoje?”

Chwała Tobie, Boże nasz, chwała Tobie!

Ten dziwny widok przekracza rozum, gdy Ty, Panie, który nosisz
wszystkie stworzenia, niesiony jesteś przez Józefa i Nikodema do
grobu.

Chwała Tobie, Boże nasz, chwała Tobie!

Przekracza rozum przedziwny Twój widok, noszącego całe stworzenie,
Panie! Oto Józef wraz z Nikodemem niesie Ciebie jako martwego na
rękach swoich i grzebie.

Błogosławmy Ojca i Syna, i Świętego Ducha.

„Widzę przedziwną i sławną tajemnicę – Dziewica zawołała do
Syna i Pana – „Jakże w nędznym grobie zostanie złożony Ten,
który martwym każe wstawać z grobów?”

I teraz. „Nie odejdę od Twego grobu, Dziecię moje, ani też nie
przestanę wylewać łez, służebnica Twoja, aż sama zstąpię do
otchłani. Nie mogę bowiem znieść rozłączenia z Tobą, Synu
mój!”

Chwalimy, błogosławimy i kłaniamy się Panu, sławiąc i
wywyższając Go po wszystkie wieki.

Pieśń 9

Hirmos: Boga ludzie nie mogą widzieć, na Niego nie śmieją patrzeć
zastępy aniołów. Przez Ciebie, Najczystsza, objawiło się ludziom
Słowo wcielone, które wywyższając z wojskami niebios Ciebie
wysławiamy.

Chwała Tobie, Boże nasz, chwała Tobie!

„Odtąd nie dotknie już mnie żadna radość” – łkając mówi
Nieskalana – „Oto światłość moja i radość moja zstąpiła do
grobu. Nie zostawię Go samego, umrę tutaj i zostanę z Nim
pogrzebana”.

Chwała Tobie, Boże nasz, chwała Tobie!

„Ulecz teraz, Dziecię moje, ranę mej duszy” – we łzach woła
Przeczysta – „zmartwychwstań i utul mój ból oraz troski,
możesz bowiem, Władco, czynić, co zechcesz, jeśli dobrowolnie
dajesz się pogrzebać”.

Chwała. „O, jakże ukryła się przed Tobą otchłań łask” –
tajemniczo do Matki powiedział Pan – „chcąc bowiem zbawić moje
stworzenie, zechciałem umrzeć. Zmartwychwstanę jednak i wysławię
Ciebie jako Bóg niebios i ziemi”.

I teraz. „Sławić będę Twoje miłosierdzie, Przyjacielu
człowieka, kłaniam się bogactwu Twego miłosierdzia, Władco.
Pragnąć bowiem zbawić swoje stworzenie, śmierć przyjąłeś”
– mówi Przeczysta – „ale przez Twoje zmartwychwstanie, Władco,
zmiłuj się nad wszystkimi nami!”

Powtarzamy hirmos dziewiątej pieśni. Trisagion. Po: Ojcze nasz,
kontakion: Przyjdźcie, wszyscy wysławiajmy za nas ukrzyżowanego.
Panie, zmiłuj się, czterdzieści razy. Modlitwa: Chryste Boże,
który w każdym czasie i w każdej godzinie. Panie, zmiłuj się,
trzy razy. Chwała, i teraz. Czcigodniejszą od cherubinów. W imię
Pańskie pobłogosław, władyko! Kapłan: Panie Jezu Chryste, Boże
nasz, dla modlitw świętych ojców naszych zmiłuj się nad nami.
Modlitwa mnicha Pawła z monasteru Ewergetydy do Najświętszej
Bogurodzicy: Nieskalana, czysta, dziewicza, najczystsza, czcigodna
Dziewico, i rozesłanie.

Mesoniktikon śpiewamy w celach.
