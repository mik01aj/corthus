W PONIEDZIAŁEK WIECZOREM,

do: Panie, wołam do Ciebie, dodajemy stichery pokutne, ton 8:

Prosomion: O przesławny cud!

Stichos: Jeżeli będziesz pamiętać o nieprawościach, Panie, Panie,
któż się ostoi? Ale u Ciebie jest oczyszczenie.

Nie zdobyłem rozrzewnienia ani źródła łez, ani gorącego
wyznania, ani płaczu obmywającego, ani pokory serca, ani nie
pozazdrościłem celnikowi, ani nierządnicy, ani synowi
marnotrawnemu, jakże więc znajdę moich licznych grzechów
odpuszczenie, lecz wszelkimi sposobami zbaw mnie, Chryste.

Stichos: Dla imienia Twego cierpiałem Panie, cierpiała dusza moja
dla słowa Twego, dusza moja ma nadzieję w Panu.

Sam siebie uczyniłem obcym dla wszelkiego przykazania Bożego, o
żadną cnotę nie troszczyłem się i szaleńczo spędziłem w
lenistwie całe życie moje, w nierządzie wszystkie czyny moje
popełniłem, nieprzystojne i nieprawe, przeto Chryste ulituj się
jako łaskawy i zbaw mnie bez powodu.

Stichos: Od straży porannej do nocy, od straży porannej niech Izrael
ma nadzieję w Panu.

Nie oskarżaj mnie w gniewie Twoim, dzieła łaskawości rąk Twoich,
oderwanego od Ciebie przez brak rozumu, który ze względu na mnie
zechciałeś stać się człowiekiem z niewypowiedzianej otchłani
łaskawości, Przyjacielu człowieka, dla modlitw zawsze Dziewicy,
Matki Twojej, Słowo, uczyń mnie godnym Bożego nawrócenia jako
Bóg.

Inne stichery ku czci świętego i wielkiego Jan Poprzednika. Ton i
prosomion ten sam.

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Błogosławiony Janie Poprzedniku, pokorną moją duszą zawsze kieruj
w miłości ku Panu, świętym orędownictwem Twoim wygaś ogień
moich rozkoszy, doprowadzając mnie do pełnienia Bożych przykazań i
zaiste oczyszczając uczucia mego serca, abym sławił Ciebie.

Stichos: Chwalcie Pana wszystkie narody, wysławiajcie Go wszyscy
ludzie.

Owocu niepłodnej i ogrodzie czystości Władcy, ludzi upiększenie,
Poprzedniku Janie chwalebny, Boży stróżu pokornej mojej duszy,
Twoimi modlitwami i pomocą okaż pobłażliwość wybawiając z
podstępów węża oraz jego napaści i lżenia.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Cały jesteś słodyczą i słodyczy Bożej pełen, zawsze sławny, i
weselisz wszystkich z wiarą przychodzących do Ciebie, dając rozkosz
uczuciom duchowym i cielesnym, zawsze wyzwalając nas ze słabości i
trosk, ataków zła i żądz zgubnych dla duszy.

Chwała, i teraz. Teotokion: Z wiarą przybiegam pod opiekę Twoją,
Bogurodzico czysta, wybaw mnie z pokus, z nieszczęść, z żądz
bożków, ze złości biesów, albowiem masz otchłań miłosierdzia i
jesteś orędowniczką zbawienia, Władczyni, która zrodziłaś
miłosiernego Boga, jedynego szczodrobliwego i wielce łaskawego.

Także: Pogodna Światłości. Prokimenon dnia, następnie: Pozwól,
Panie, w wieczór ten.

Na stichownie stichery pokutne, ton 8:

Tobie, Króla i Władcę, aniołowie nieustannie śpiewają, a ja
przypadam do Ciebie i jak celnik wołam: Boże, oczyść mnie i
zmiłuj się nade mną.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Nieśmiertelną będąc nie okrywaj się falami życiowymi, duszo
moja, lecz przybiegnij, wołając do swego Łaskawcy: Boże, oczyść
mnie i zbaw.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Męczennicy Pańscy, módlcie się do Boga naszego i
wyproście dla dusz naszych mnóstwo zlitowań oraz oczyszczenie
licznych grzechów, błagamy was.

Chwała, i teraz. Teotokion: Raduj się, chwało świata. Raduj się,
świątynio Pańska. Raduj się, góro ocieniona. Raduj się, ucieczko
wszystkich. Raduj się, złoty świeczniku. Raduj się, czcigodna
chwało prawosławnych. Raduj się, Mario, Matko Chrystusa Boga. Raduj
się, raju. raduj się, Boży tronie. Raduj się, namiocie. Raduj
się, złote naczynie. Raduj się, nadziejo wszystkich.

Także: Teraz pozwalasz odejść. Trisagion. Po: Ojcze nasz, troparion
i rozesłanie.

W PONIEDZIAŁEK NA POWIECZERZU,

Kanon modlitewny do Najświętszej Bogurodzicy. Ton 8.

Pieśń 1

Hirmos: Wodę przeszedł jak suchy ląd i egipskiego zła uniknął,
przeto Izraelita wołał: Wybawicielowi i Bogu naszemu śpiewajmy.

Stichos: Najświętsza Bogurodzico, wybaw nas!

Wszyscy znamy Ciebie, Bogurodzico, jako modlitewne źródło wód,
toczące strumienie duszom i ciałom wiernych, przeto Ciebie
nieustannie sławimy.

W nadprzyrodzony sposób Boże Słowo zrodziłaś, Dziewico, i naturę
wybawiłaś ze zniszczenia, przeto wyzwól mnie z bezsensownych i
nienaturalnych żądz.

Chwała. Pastwiska żądz cielesnych teraz atakują mnie i okropnie
zasmucają, nawiedź szybko sługę Twego, Dziewico, i wybaw mnie ze
znieważających mnie.

I teraz. Na ręce Twojej opisany okazał się trzymający całe
stworzenie, Czysta, noszący i zbawiający, który odnowi rodzaj
ludzki.

Pieśń 3

Hirmos: Ty jesteś umocnieniem przybiegających do Ciebie, Panie, Ty
jesteś światłością omroczonych i Tobie śpiewa duch mój.

Uśpij wzburzenie okropnej słabości, ogarniającej mnie teraz,
przeczysta Władczyni, wyzwól z grzechów i żądz.

Niewypowiedziana jest otchłań zlitowań Twoich, Przeczysta, którymi
i mnie wybaw z grzechów oraz słabości.

Chwała. Pospiesz i nawiedź mnie słabego, Przeczysta, wybaw z
ciężkiej choroby i wszelkiej troski.

I teraz. Powiększ miłosierdzie i wspomożenie, Przeczysta, Twoich
modlitw za nami i wybaw mnie z pokus oraz trosk.

Pieśń 4

Hirmos: Usłyszałem, Panie, o tajemnicy Twojej Opatrzności,
poznałem czyny Twoje i wysławiłem Twoje Bóstwo.

Okaż zawsze oczyszczenie memu sercu, Przeczysta, świętych
wspomnienia i grzechów oczyszczenia.

Zbawienie daj mi duszy i ciała, Nieskalana, chorującemu daj
uzdrowienie i wybawienie z okropieństw.

Chwała. Zniszcz podstępy złych biesów, Przeczysta, bunt żądz i
daj nam słabym moc.

I teraz. Z łona Twego, Przeczysta, zajaśniało Słońce
Sprawiedliwości i świat oświeciło, Jego Bożym promieniami i mnie
oświeć.

Pieśń 5

Hirmos: Całego odrzuciłeś mnie od oblicza Twego, Światłości
Niezachodząca, i okryła mnie, nieszczęsnego, obca ciemność, ale
proszę Cię, nawróć mnie i skieruj ku światłości drogi
przykazań Twoich.

Twoim zrodzeniem rozwiązane zostały więzy śmierci i zniszczona
władza zniszczenia, najświętsza Dziewico opiewana przez wszystkich,
przeto szybko rozwiąż więzy moich grzechów i ciężkiego smutku.

Wybaw mnie, Władczyni, ze złości biesów i nieprawości ludzi,
szybko ulecz duchowe i cielesne słabości, która jedyna zrodziłaś
Lekarza wszelkiego ciała i dusz, Zbawcę i Pana.

Chwała. Modlę się do Ciebie, Przeczysta, abyś jako kleszcze
Bożego węgla spaliła wszelką namiętną żądzę sługi Twego i
nieznośną okropną oraz wysuszyła potoki smutków.

I teraz. Jako wybawienie wszystkim dał Ciebie Syn Twój, najczystsza
Władczyni, wierzącym w Niego i głoszącym Boga wcielonego w Ciebie,
przeto wybaw mnie z rozlicznych nieszczęść i trosk.

Pieśń 6

Hirmos: Oczyść mnie, Zbawco, wielkie są bowiem nieprawości moje i
wyprowadź z głębi zła, błagam, do Ciebie bowiem zawołałem i
usłyszałeś mnie, Boże zbawienia mego.

Wejrzyj na mnie miłosiernym Twoim okiem, Władczyni, i z okropnych
słabości szybko wybaw, z wszelkiego zła czyhającego na mnie, z
sieci i upadków.

Wybaw mnie, przeczysta Władczyni, Twoimi modlitwami z szaleńczego
zwyczaju żądz, z zawiści, wszelkiego zła i życiowych kłopotów.

Chwała. Bóg, który nas stworzył, w Tobie stał się człowiekiem,
Dziewico, wybawiając naturę ludzką ze zniszczenia i mnie wybaw z
atakujących mnie pokus, Czysta, Twoimi modlitwami.

I teraz. Okazałaś się przeczystą świątynią Boga nieogarnionego,
przeczysta Władczyni, i mnie okaż świątynią Jego łaski, Twoimi
modlitwami, i zachowaj nienaruszonego.

Także: Panie, zmiłuj się, trzy razy. Chwała, i teraz.

Katyzma poetycka, ton 8:

Jako Dziewicę i jedyną wśród niewiast, która bez nasienia
zrodziła Boga w ciele, wszystkie pokolenia ludzi błogosławimy
Ciebie, ogień Bóstwa zamieszkał bowiem w Tobie oraz Stwórcę i
Pana jako niemowlę karmisz, przeto anielski i ludzki ród godnie
sławimy najświętsze zrodzenie Twoje i zgodnie wołamy do Ciebie:
Módl się do Chrystusa Boga, aby odpuszczenie grzechów dał godnie
śpiewającym Chwale Twojej.

Pieśń 7

Hirmos: Dzieci żydowskie w Babilonie niegdyś wiarą w Trójcę
płomień w piecu zdeptały, śpiewając: Ojców Boże,
błogosławiony jesteś.

Ciężkie choroby znalazłem jako odpłatę i ogarnęły mnie liczne
słabości, przeto błagam Ciebie, Bogurodzico, pomóż mi i daj
szybko zdrowie Twoimi modlitwami.

Błogosławiona Dziewico, ucieczko wszystkich zatroskanych wiernych, z
wszelkich pokus, smutków i zła zazdroszczących mi wyrwij mnie, a
także wybaw z grzechów i rozlicznych słabości.

Chwała. Ze złota wykute naczynie, z którego wypłynęła mirra
życiodajna dla wiernych, zabierz słabości duszy i ciała mego oraz
skalanie grzechami, wspomożeniem Twoim, czysta Bogurodzico.

I teraz. Nieustannie sławiąc niewypowiedzianie zrodzonego przez
Ciebie, Matko Boża, Słowo współniemające początku z Ojcem i
Duchem, w chwaleniu śpiewamy: Ojców naszych Boże, błogosławiony
jesteś.

Pieśń 8

Hirmos: Siedmiokroć rozpalił piec chaldejski prześladowca z
wrogości dla pobożnych, mocą zaś lepszą zbawieni widząc to, do
Stwórcy i Wybawiciela wołali: Dzieci błogosławcie, kapłani
zaśpiewajcie, ludzie wywyższajcie na wszystkie wieki.

Wspaniałość różnorodnych cudów Twoich wszyscy głosimy, Władco,
z wiarą przybiegając do Twego wspomożenia, lecz teraz mnie z
okropnej słabości oraz chorób duchowych i cielesnych wybaw, okaż
zdrowym, abym sławił Syna Twego Chrystusa na wieki.

Na próżno wieją wiatry zazdrosnych i rzeki zła bardzo zbliżają
się do mojej duchowej świątyni, Dziewico czysta, lecz jak
szaleńczo wzburzone morze rozbij wszystkie smutne dążenia, daj mi
Twoimi modlitwami pokój na wszystkie wieki.

Chwała. Bóg, który stworzył zniszczalne ciało człowieka i także
dał mu duszę nieśmiertelną, w Tobie staje się człowiekiem,
Dziewico, i na nowo odnawia człowieka, uczyń Go dla mnie łaskawym i
okaż miłosiernym modlitwami Twoimi, daj moc wszystkim zatroskanym i
szybkie wybawienie.

I teraz. Zawsze sławiących Ciebie oświecasz Światłością,
Przeczysta, z Twego łona zajaśniała bowiem Światłość
Niezachodząca, z lęków nocnych oraz ciemnego i biesowskiego lżenia
wybawiająca sługi Twoje, z których wyrwij także mnie i wybaw
modlitwami Twoimi z ogarniającego mnie zła.

Pieśń 9

Hirmos: Zaprawdę wyznajemy Ciebie jako Bogurodzicę, przez Ciebie
zbawieni, Dziewico czysta, z bezcielesnymi chórami Ciebie
uwielbiając.

Podnieś róg Kościoła, Przeczysta, wiernym daj moc i umocnij.

Zrzuć pełnych pychy i zwycięż pułki obcych plemion, pragnących
wojny, Dziewico czysta, Twoje sługi zachowaj od niech nienaruszone.

Chwała. Jedyna obrończyni chrześcijan prawosławnych, Ciebie
sławiących, modlitwami Twoimi szybko zawstydź otaczające nas
dzieci Hagar.

I teraz. Naucz chóry wiernych, Dziewico, umocniwszy przeciwko wrogom
niewidzialnym i widzialnym, i wybaw z wszelkiej troski.

Także: Zaprawdę godne to jest, i trisagion. Po: Ojcze nasz,
troparion, ciąg dalszy i rozesłanie.

WE WTOREK RANO,

po pierwszej recytacji Psałterza katyzmy poetyckie pokutne, ton 8:

Okiem łaskawym spójrz na moją pokorę, Panie, bowiem wkrótce
życie moje skończy się, czyny nie dają mi zbawienia, przeto modlę
się: Okiem łaskawym spójrz na moją pokorę, Panie, i zbaw mnie.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

Pomyśl o Sędzim, o duszo, o godzinie dnia budzącego bojaźń,
bowiem Sąd bez miłosierdzia czeka tych, którzy nie czynili
miłosierdzia, przeto przed końcem zawołaj: Oszczędź mnie, Zbawco,
jedyny bowiem jesteś bezgrzeszny.

Chwała, i teraz. Teotokion: Niezmienne umocnienie wiary i czcigodny
dar dusz naszych, Bogurodzicę w pieśniach uwielbiajmy, wierni: Raduj
się, która opokę życia w łonie Twoim zmieściłaś. Raduj się,
nadziejo krańców ziemi, wspomożenie zatroskanych. Raduj się,
Oblubienico dziewicza.

Po drugiej recytacji Psałterza katyzma poetycka, ton 8:

Jak nierządnica przypadam do Ciebie, abym otrzymał przebaczenie i
zamiast mirry łzy z serca przynoszę Ciebie, abyś zlitował się
nade mną jak nad nią, Zbawco, i dał mi oczyszczenie grzechów, jak
ona wołam do Ciebie: Wybaw mnie z bagna czynów moich.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

Życie moje kończy się, lata przemijają i budzący bojaźń Twój
Trybunał jest przygotowywany dla mnie, Zbawco, Sąd mnie czeka,
grożąc mi ognistą męką, płomieniem niegasnącym, daj mi potoki
łez i wygaś jego moc.

Stichos: Przedziwny jest Bóg w świętych swoich, Bóg Izraela.

Męczennikom: Okazaliście się gwiazdami duchowymi, święci
męczennicy, bowiem przez wiarę zniszczyliście mgłę oszustwa,
duchowe wasze lampy oświeciliście i z Oblubieńcem wchodzicie w
chwale do niebieskiego pałacu, a teraz prosimy was, abyście modlili
się o zbawienie dusz naszych.

Chwała, i teraz. Teotokion: Przeczysta Dziewico, Matko Chrystusa,
ulecz okropne żądze duszy mojej, błagam, i daj przebaczenie moich
grzechów, które szaleńczo nagromadziłem, duszę moją skalałem i
ciało zbrukałem, nieszczęsny, biada mi! Cóż uczynię w owej
godzinie, gdy aniołowie duszę moją rozłączą z biednym moim
ciałem? Wtedy bądź mi pomocnicą i orędowniczką, Ty bowiem
jesteś moją nadzieją, sługi Twego.

Po trzeciej recytacji Psałterza katyzmy, ton 8:

Prosomion: Nakazane tajemnie.

Gdy o strasznym, budzącym bojaźń i nieuniknionym Sądzie Twoim
pomyślę, Władco Chryste, o dniu i godzinie, drżę jak złodziej.
Mam czyny wstydliwe i czyny okropne, które sam gorliwie czyniłem,
przeto z bojaźnią przypadam do Ciebie i wołam boleściwie:
Modlitwami Poprzednika Twego, wielce miłosierny, zbaw mnie.

Duszo moja, lekceważąco spędzając życie powstań kiedyś, spójrz
na pokutę, zapłacz gorzko z głębi serca, abyś tam nie zapłakała
bez korzyści. Zadrżyj, myśląc o powtórnym przyjściu Władcy i
przed Sądem sama siebie osądź, a unikniesz owego sprawiedliwego
Sądu.

Chwała, i teraz. Teotokion: Modlitwami bezcielesnych Twoich
aniołów, Poprzednika Twego, uczniów, proroków, męczenników,
wszystkich świętych i Bogurodzicy nieznającej męża, łaskawej
Matki Twojej, bądź ubłagany, pozwól nam chodzić w Twojej
Światłości i otrzymać Twoje królestwo z miłosierdzia zmiłowań
Twoich.

Kanon pokutny do Pana naszego Jezusa Chrystusa i świętych Jego
męczenników.

Poemat kir Józefa. Ton 8:

Pieśń 1

Hirmos: Bogu kruszącemu wrogów prawicą swoją i przeprowadzającemu
Izraela przez Czerwone Morze, śpiewajmy Jemu jako Wybawicielowi
naszemu, albowiem wysławił się.

Napełnij serce moje rozrzewnieniem, Chryste, abym przez pokutę
wszedł do przybytków Twoich, w wyznaniu win pomodlę się do Ciebie,
uwalniającego mnie od win.

Rozwiąż mnie z więzów niezliczonych moich grzechów, Słowo, abym
szedł w pokucie prawą ścieżką Twoją, kierującą mnie do Bożego
spokoju wiecznego piękna.

Męczennikom: Zabrana na wysokość wielka wspaniałość
męczenników Twoich, Chryste, chwalebnie bowiem ucierpieli i zostali
wielkimi Twoimi łaskami wywyższeni.

Męczennikom: Przez krople krwi świętych cierpiętników ustało
przynoszenie krwi wrogowi w chramach i ziemia uświęcona została
łaską Ducha.

Teotokion: Pokaż mi drogę pokuty, Dziewico, i zawróć mnie ze
ścieżki prowadzącej do grzechu, abym śpiewał Tobie, opiewanej
przez wszystkich Bożej Rodzicielce.

Inny kanon do świętego i wielkiego Jana Poprzednika. Ton 8:

Hirmos: Śpiewajmy Chrystusowi, który do morza strząsnął
prześladowcę faraona i Izraela ku suchemu lądowi skierował,
albowiem wysławił się na wieki.

Poprzedniku i głosicielu pokuty, módl się do Zbawcy i Pana, abym
pokutował z całej duszy, oświeć mój rozum i serce, w miłości
czczącego Ciebie.

Jako najpiękniejsza owieczka pustynna, Poprzedniku, męczenniku
Chrystusowy, mnie będącego w pustyni żądz skieruj ku życiu
pokuty, Bożą Twoją modlitwą.

Wyzwól mnie szybko z dręczącego mnie grzechu, orędownictwem Twoim,
mądry Poprzedniku, modlę się, i zniszcz nadciągającą przeciwko
mnie biesowską burzę.

Teotokion: Wybaw mnie, Matko Prawdy, okropnie atakowanego burzą
żądz i często tonącego, skieruj mnie, Czysta, ku cichej przystani
zbawienia.

Pieśń 3

Hirmos: Umocniło się serce moje w Panu, podniesie róg mój w Bogu
moim, otworzy usta moje przeciwko wrogom, rozweseli mnie zbawieniem
moim.

Obmyj skalania serca mego i uczyń mnie godnym okazania się
nieskalanym przed Tobą w dniu budzącym bojaźń, Chryste mój, jako
najłaskawszy.

Oszustwem mógł mnie uśmiercić odstępca i oświeceniem grzechu,
lecz sam mnie, Chryste, ulecz życiodajnym zielem pokuty.

Męczennikom: Stańmy mężnie – wołali cierpiętnicy jeden do
drugiego – niech nikt nie wyrzeknie się Władcy, który z pomocą
stoi przy nas i cierpiącym męstwo daje.

Męczennikom: Drogocenne kamienie Kościoła, Boże kolumny
pobożności, zwycięzcy oszustwa, wszyscy wierni w pieśniach
uczcijmy męczenników Pańskich.

Teotokion: Bogurodzico, powstanie upadłych, mnie upadłego podnieś z
jamy mego zła i umocnij, Władczyni, na opoce przykazań Twoich.

Inny kanon.

Hirmos: Umocnij nasz rozum i serce, który niebiosa słowem
umocniłeś, aby śpiewać i sławić Ciebie na zbawienie dusz
naszych.

Zroś mnie kroplami pokuty, który w rzece ochrzciłeś otchłań
łaskawości, Pana wszystkich, Poprzedniku, męczenniku godny chwały.

Fale życie zawsze chwieją moim umysłem, przybiegam pod opiekę
Twoją, Poprzedniku Zbawcy, pospiesz pomóc mi, słudze Twemu.

W nocnych modlitwach przyzywam Ciebie, dzienny świeczniku światła,
błogosławiony Poprzedniku, oświeć uczucia mego serca.

Teotokion: Raduj się w nas święta Bogurodzico. Raduj się, która
radość zrodziłaś światu. Raduj się, naczynie, z którego manna
niebieska dana jest wszystkim wiernym.

Pieśń 4

Hirmos: Usłyszałem, Panie, wieść od Ciebie i uląkłem się,
albowiem z niewypowiedzianej rady będąc Bogiem zawsze będącym z
Dziewicy przyszedłeś wcielony, chwała uniżeniu Twemu, Chryste,
chwała Mocy Twojej.

Moje nieujawnione i ukryte czyny sam znasz, Panie, wiele bowiem
grzeszyłem przed Tobą, licznymi Twoimi zmiłowaniami ulituj się
jako Miłosierny, Słowo Boże, i daj mi oczyszczający czas pokuty.

Męczennikom: Męczennicy zatapiani falami cierpień, kierowani przez
Chrystusa zostali przywiedzieni do przystani niebieskiego królestwa i
przez Niego zaiste przyozdobieni koronami zwycięstwa.

Męczennikom: Odnowiwszy pobożnością ziemię serc, męczennicy,
zasialiście w niej nasiona wyznania i dzięki łasce męki
przynieśliście jako stokrotny piękny kłos.

Teotokion: Władczyni opiewana przez wszystkich, donośnie
śpiewającego Tobie napełnij wszelką radością moją myśl, dając
mi płacz serdeczny, pokutę za winy i zamysł zbawienia.

Inny kanon.

Hirmos: Usłyszałem, Panie, o tajemnicy Twojej Opatrzności,
poznałem czyny Twoje i wysławiłem Twoje Bóstwo.

Nad sobą samym płaczę, zawsze mając życie bez poprawy, wybaw i
ulituj się nade mną, Poprzedniku, ginącym przez grzechy.

W modlitwach i błaganiach niech znajdę w Tobie pomocnika,
błogosławiony, duszę moją umacniającego i myśli moje
oświecającego.

Zatapianego burzą grzechów i nieszczęsnego skieruj mnie,
Chrzcicielu Chrystusa, do przystani poznania Boga.

Teotokion: Upokorzywszy mnie pełnego pychy, zbaw Przeczysta, która
zrodziłaś podnoszącego upokorzoną naturę.

Pieśń 5

Hirmos: Mrok duszy mojej rozpędź Dawco Światłości, Chryste Boże,
który rozpędziłeś pierwotną ciemność otchłani i daj mi
światłość przykazań Twoich, Słowo, abym czuwając od poranku
sławił Ciebie.

Ty, który nierządnicę oczyściłeś i trędowatego Twoim nakazem,
Stwórco wszystkich, oczyść pokorną moją duszę z kalającego
grzechu i szatami pięknie błyszczącymi przyodziej, Władco, błagam
Ciebie.

Rozwiązując więzy licznych moich grzechów, Chryste Boże, skieruj
mnie, abym bez przeszkód chodził po drodze Twojej, a po odejściu z
ciała zamieszkał w świętych przybytkach, sławiąc Ciebie.

Męczennikom: Utkawszy sobie z cierpień szatę chwały męczennicy
pięknie przyodziani żyją w królestwie niebios w radości,
upiększeni pięknymi koronami zwycięstwa.

Męczennikom: Idąc szybko stojących wyprzedzili mądrzy w Bogu
męczennicy, będąc bowiem ogarnięci przez rozliczne męki,
przestrzeń prawdziwego niebieskiego królestwa osiągnęli radując
się.

Teotokion: Święta Bogurodzico, która święte Słowo zrodziłaś w
ciele, jedynego spoczywającego we wszystkich świętych, oświeć
mój rozum, zawsze tkwiący w złych rzeczach.

Inny kanon.

Hirmos: W nocy niewiedzy niech zajaśnieje dzień poznania Boga w
światłości oblicza Twego, Chryste, chwała Twoja w sercach naszych
o poranku.

Zbłąkanego w nocy życia uświęć mnie, sławny Poprzedniku,
będący świecznikiem Słońca Sprawiedliwości.

Na przyszłym Sądzie, gdy stanę przed Panem, niech znajdę Ciebie
orędownika, Poprzedniku, wybawiając mnie ze strasznego osądzenia.

Mnie atakowanego i przez pokusy biesowskie zachwianego, umocnij na
opoce Bożych pragnień, zawsze opiewany.

Teotokion: Jako przewyższająca wszystkie stworzenia, Matko Boża
zawsze Dziewico, okaż mnie ponad wraże sieci.

Pieśń 6

Hirmos: Jak proroka wybawiłeś z głębi otchłani, Chryste Boże, i
mnie z grzechów moich wybaw jako Przyjaciel człowieka i kieruj
życiem moim.

Pokutującego przyjmij mnie jak niegdyś mieszkańców Niniwy, którzy
uwierzyli Bożemu nauczaniu Twego proroka, Chryste, przeto kieruj
życiem moim, błagam Ciebie.

Jak celnik wzdycham, jak nierządnica płaczę, jak Piotr wołam,
pogrążony przez liczne grzechy, Chryste: Podaj mi pomocną dłoń i
zbaw mnie.

Męczennikom: Jako jaśniejące gwiazdy promieniami cierpień zawsze
oświecacie świat ziemski, męczennicy, i rozpędzacie głęboką
ciemność oszustwa.

Męczennikom: Błogosławiony kres znalazłszy, najświętsi
męczennicy, czcicie zawsze Boga błogosławionego, rozkoszując się
Jego Światłością.

Teotokion: Naczynie, które przyjęło mannę niegdyś przedstawiało
Ciebie, Bogurodzico, Chrystusa bowiem nosiłaś, który mannę
poznania zesłał wszystkim czczącym Go.

Inny kanon.

Hirmos: Szatę podaj mi jasną, który przyodziewasz się
światłością jak szatą, wielce miłościwy Chryste, Boże nasz.

Siekierą prawdziwej pokuty oczyść całe serce moje, Janie mądry,
uczyniwszy je owocne w cnoty.

Ogarnięty przez wieloryba pokus z głębi serca mego wołam do
Ciebie, Poprzedniku: Wyzwól mnie z okropnych cierpień.

Duszo moja, gorąco pokutuj, oto Sąd nadejdzie, przypadnij wołając:
Jezusie Boże mój, ze względu na Poprzednika Twego ulituj się nade
mną.

Teotokion: Jedyna słowem w ciele Słowo zrodziłaś, Czysta, błagam
Ciebie, abyś wybawiła z sieci wrażych dusze nasze.

Pieśń 7

Hirmos: Przez anioła dzieci z ognia wybawiłeś i huczący piec
przemieniłeś na rosę, błogosławiony jesteś, Boże ojców
naszych.

W nieprawościach zostałem poczęty i zrodzony, zgrzeszyłem bardziej
niż inni ludzie, daj mi, Szczodry, czas pokuty usprawiedliwiającej
mnie.

Wywyższyłem się szaleńczo jak niegdyś faryzeusz i upadłem
okropnym upadkiem, widząc mnie raduje się wróg, Słowo Boże, nie
odrzucaj mnie.

Męczennikom: Zgromadzenie czcigodnych męczenników, wojsko
niezwyciężone, pułk święty, zapisany został w mieście na
niebiosach, na ziemi mężnym będąc.

Męczennikom: Dobrowolnie przez mękę przeszliście, męczennicy, do
Orędownika nieśmiertelności i toczycie strumienie uzdrowień,
ludzkie cierpienia odpędzając.

Teotokion: Bez przyczyny rodzisz wszystkich Przyczynę, który z
ogromu łaskawości stał się człowiekiem, przeto zgodnie Ciebie
błogosławimy, Czysta.

Inny kanon.

Hirmos: Ty, który na początku ziemię założyłeś i niebiosa
słowem umocniłeś, błogosławiony jesteś na wieki, Panie Boże
ojców naszych.

Poprzedniku, który przygotowywałeś drogi Pańskie, i moje ścieżki
skieruj ku Niemu, abym wołał: Błogosławiony jesteś, Boże ojców
naszych.

Głosicielu Światłości, oświeć duszę moją oraz wybaw mnie z
okropnej ciemności i gehenny płonącej, przybiegającego do Ciebie
ze szczerą duszą.

Będąc owocem niepłodnej jako wielce płodny serca mego
bezpłodność modlitwami Twoimi przemień w płodność cnót, mądry
Chrzcicielu Chrystusa.

Teotokion: Wybrana Owieczko Słowa Bożego, módl się do Boga
wcielonego w Ciebie, aby połączył mnie z wybranymi owcami w
strasznej godzinie.

Pieśń 8

Hirmos: Ty, który pokrywasz wodami góry swoje i piaskiem wyznaczasz
granicę morzu, i wszystko utrzymujesz, Tobie śpiewa słońce, Ciebie
sławi księżyc, Tobie przynosi pieśń całe stworzenie jako
Stwórcy wszystkiego na wieki.

Ręce skalałaś wszelką niesprawiedliwością, duszo moja, jakże
więc wznosisz je do góry, rozmawiając z Bogiem? Nogi uczyniłaś
niepłodnymi, chodząc pełnić czyny wstydliwe, szybko więc postaraj
się chodzić w pokucie po zbawczej drodze.

Nigdy nie wytrwałem w przykazaniach Twoich, Panie, ani przez jeden
dzień nie czyniłem woli Twojej, jakimiż oczyma spojrzę na Ciebie
wtedy, gdy będziesz sprawował Sąd sprawiedliwy, posyłając
grzeszników w ogień gehenny?

Męczennikom: Wygasiliście rozpalone piece wielobóstwa, mądry
cierpiętnicy, jak wodę rozlewając obficie waszą niesprawiedliwie
przelaną krew, z miłości do Stwórcy, przeto odziedziczyliście
potok słodyczy.

Męczennikom: Pokonaliście pokorą ziemskie ciało, święci, i
mękę jakby w innych ciałach przecierpieliście, odcięcie rąk i
nóg, przeto staliście się godni życia doskonałego na wieki.

Teotokion: Wzburzony przez burzę grzechów wołam do Ciebie,
Władczyni czysta, Twoim orędownictwem skieruj mnie ku zbawczej
pokucie i ku spokojnej przystani, abym zobaczył światłość
zbawienia, zawsze omroczony lenistwem.

Inny kanon.

Hirmos: Niemającemu początku Królowi Chwały, przed którym drżą
niebieskie moce, kapłani śpiewajcie, ludzie wywyższajcie na
wszystkie wieki.

Módl się, Chrzcicielu, do Baranka Bożego, który wziął grzechy
świata, a którego wszystkim pokazałeś, aby żądze moje umartwił
i zbawił duszę moją.

Odciąż brzemię duszy mojej, zwycięż walczących ze mną,
Chrzcicielu Pana, i okaż mnie niezranionym przez ich nieprawości.

Oddaliłeś się Proroku, zamieszkując w nieprzebytej pustyni, przeto
błagam Ciebie, abyś żądze duszy mojej szybko uczynił pustynią.

Teotokion: Jesteś łozą, Dziewico, która zrodziła dojrzałe grono,
dające mi teraz napój, zabierz pijaństwo złości moich.

Także śpiewamy Pieśń Bogurodzicy: Uwielbia dusza moja Pana.

Pieśń 9

Hirmos: Błogosławiony Pan Bóg Izraela, który podniósł róg
zbawienia w domu Dawida, dziecka swego, w którym nawiedził nas
Wschód z wysoka i skierował nas na drogę pokoju.

Abym i ja zbawiany dziękczynnie wielbił Ciebie, Chryste, wejrzyj na
mnie, który liczne rany przyjąłeś na plecach i ulecz mnie,
wylewając na nie wino i olej, poznanie Twojej łaskawości, Zbawco.

Jak dobrego łotra, który wyrzekł słowo, wybawiłeś ze śmierci i
ciemności, jak ulitowałeś się nad płaczącą nierządnicą, jak
ulitowałeś się nad Piotrem, wielkim uczniem i Dawidem Prorokiem,
tak i nade mną zrozpaczonym zmiłuj się.

Męczennikom: Podobni staliście się do cierpień za nas
cierpiącego, cierpiętnicy, z Nim razem teraz jesteście wysławieni,
przebóstwieni przez wspólnotę z Bogiem i jaśniejący bardziej od
zorzy materialnego słońca, oświecający serca wiernych.

Męczennikom: Zajaśniała cnota świętych cierpiętników, każdy
gród ich skarbami zaiste wzbogaca się z wiarą, jaśniejąc obficie
łaską cudów chwalebnych, których wysławiamy jako gorących
orędowników.

Teotokion: Oświecającymi błyskawicami Syna Twego, Nieskalana,
który przyszedł z łona Twego, oświeć z wiarą śpiewających i
wyrwij orędownictwem Twoim nas z ciemności bez światła oraz
wiecznej męki.

Inny kanon.

Hirmos: Okazane na górze Dawcy Zakonu w ogniu i krzewie zrodzenie
zawsze Dziewicy na zbawienie nas wiernych, w pieśniach niemilknących
wysławiamy.

Gdy stanę przed Twoim budzącym bojaźń tronem, Słowo, i będę
badany z moich czynów, jakąż znajdę wtedy odpowiedź,
nieszczęsny? Ze względu na Twego Chrzciciela, Panie Boże mój,
oszczędź mnie wtedy.

Będąc głosem Słowa skieruj słowa moje do Boga, mądry
Chrzcicielu, i wybaw mnie ze złości biesów oraz zakusów ludzi,
abym godnie wielbił Ciebie.

Nakarm mnie pokarmem nieśmiertelnych Chrystusowych przykazań, napój
mnie napojem życia, Chrzcicielu i Proroku, okaż Bogu zbawionym
przybiegającego pod Twoją opiekę.

Teotokion: Władczyni Dziewico czysta i wysławiana, z Poprzednikiem
Syna Twego i Króla ubłagaj, aby z wszelkich trosk wybawił z wiarą
błogosławiących Ciebie.

Także: Zaprawdę godne to jest, i pokłon, ektenia, fotagogikon i
zwykłe psalmy.

Na stichownie stichery pokutne, ton 8:

Gdy pomyślę o mnóstwie uczynionego przeze mnie zła i wyobrażę
sobie owo budzące bojaźń badanie, drżeniem ogarnięty przybiegam
do Ciebie Boga, Przyjaciela człowieka, przeto nie odrzucaj mnie,
błagam Ciebie, jedynego bezgrzesznego: Daj przed końcem
rozrzewnienie pokornej duszy mojej i zbaw mnie.

Stichos: Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich.

Łzy daj mi, Boże, jak niegdyś niewieście grzesznicy i pozwól mi
obmyć nogi Twoje, które uwolniły mnie z drogi oszustwa i pozwoliły
przynosić Tobie jako wonną mirrę czyste życie, spędzane w
pokucie, abym i ja usłyszał upragniony Twój głos: Wiara twoja
zbawi ciebie, idź w pokoju.

Stichos: Niech będzie światłość Pana Boga naszego nad nami, i
dzieło rąk naszych udoskonal w nas, i dzieło rąk naszych umocnij.

Męczennikom: Bardzo walczyliście, święci, męki od nieprawych
mężnie przecierpiawszy i Chrystusa wyznając przed królami, a po
odejściu z życia dalej cuda czynicie w świecie i chorych uleczacie
cierpieniami waszymi, święci, módlcie się o zbawienie dusz
naszych.

Chwała, i teraz. Teotokion: Opieka Twoja Bogurodzico Dziewico, jest
lekarstwem duchowym, przybiegający bowiem do niej wybawiają się ze
słabości duchowych.

Także: Dobrze jest wyznawać. Trisagion. Po: Ojcze nasz, troparion i
ektenia, pierwsza godzina, zwykłe psalmy i rozesłanie.

We wtorek na Liturgii Błogosławieństwa. Ton 8:

Stichos: Błogosławieni czyniący pokój, albowiem oni synami Bożymi
będą nazwani.

Wspomnij nas, Chryste Zbawco świata, jak łotra wspomniałeś na
drzewie, i uczyń wszystkich godnymi niebieskiego królestwa Twego,
jedyny Szczodry.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Mając otchłań miłosierdzia, Chryste, wysusz otchłań moich
grzechów i łzami rozrzewnienia przemień moją okamieniałą duszę.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Dawno temu Chrystusa w wodzie ochrzciłeś, Boży Chrzcicielu, a mnie
atakowanego falami żądz skieruj do przystani pokuty modlitwami
Twoimi.

Stichos: Radujcie się i weselcie, albowiem zapłata wasza obfita jest
w niebiosach.

Męczennikom: Krwią waszą, święci cierpiętnicy, ugasiliście
ogień kultu bożków, zawsze toczycie strumienie uleczeń, choroby
rozliczne uleczając.

Chwała. Triadikon: Niemający początku Ojcze i Synu, i Boży Duchu,
dla modlitw Chrzciciela wieloletnie żądze duszy mojej utul, błagam,
i wybaw mnie, sługę Twego.

I teraz. Teotokion: Wybaw mnie modlitwami Twoimi z żądz niegodnych i
okropnej męki w otchłani, przeczysta Bogurodzico, pobożnie Ciebie
wielbiących.

