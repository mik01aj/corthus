W sobotę piątego tygodnia postu na jutrzni,

uderzamy w semantron o czwartej godzinie nocy ze względu na modlitewny
obrzęd akatystu. Gromadzimy się w świątyni, a kapłan błogosławi i
zaczynamy jutrznię, jak opisano początek jutrzni w czwartek wielkiego
kanonu. Po sześciu psalmach śpiewamy Bóg i Pan według tonu 8, i
trzykrotnie śpiewamy powoli troparion, ton 8:

Nakazane tajemnie przyjąwszy w rozumie, w domu Józefowym z pośpiechem
stanął bezcielesny, mówiąc do nieznającej małżeństwa: Ten, który
nachylił niebiosa dla zstąpienia bez zmiany cały zamieszkuje w Tobie.
Widząc Go w Twoim łonie, jak przyjmuje postać sługi, lękam się wołać
do Ciebie: Raduj się, Oblubienico Dziewicza.

Także recytujemy szesnastą katyzmę Psałterza: Rzekł Pan do Pana mego,
a po jej zakończeniu ektenia mała i na środku świątyni śpiewamy powoli
kontakion. Ton 8:

Tobie, walecznej Hetmance, zwycięską wdzięczności pieśń, z niewoli
wyswobodzeni słudzy Twoi, niesiemy Ci, Bogurodzico. Ty, która
posiadasz moc niezwyciężoną, ze wszystkich nieszczęść wybaw nas, byśmy
do Ciebie wołali: Raduj się, Oblubienico Dziewicza.

Diakon okadza święte ikony i braci według porządku.

Na następnych zaś tylko przełożonego i chóry. Czytamy sześć ikosów i
kontakionów. Podczas czytania stoimy. Ikosy te są według alfabetu, to
znaczy jest ich 24, i są odmawiane przez kapłana w świętym
prezbiterium.

Ikos 1: Archanioł z nieba posłan był, by „Raduj się” Matce Boga rzekł.
A kiedy ujrzał, że na jego bezcielesny głos bierzesz na siebie ciało,
Panie, stanął w zachwycie wołając do Niej: Raduj się, przez którą
jaśnieje radość. Raduj się, dla której klątwa odpuszczona. Raduj się,
która Adama podnosisz z upadku. Raduj się, która od łez uwalniasz Ewę.
Raduj się, o wysokości pojęciom ludzkim niedostępna. Raduj się,
głębino nawet anielskim okiem niezbadana. Raduj się, bo jesteś tronem
Króla. Raduj się, bo dźwigasz Tego, co wszystkie dźwiga rzeczy. Raduj
się, gwiazdo Słońce nam ukazująca. Raduj się, łono Boskiego wcielenia.
Raduj się, przez którą stworzenie się odnawia. Raduj się, przez którą
Stwórca dzieckiem się staje. Raduj się, Oblubienico Dziewicza.

Kontakion 2: Bacząc Najświętsza Panna na swoje dziewictwo do Gabriela
śmiele rzecze: „Dziwne twej mowy znaczenie i duszy mojej do pojęcia
trudne. Poczęcie bowiem bez męża udziału i macierzyństwo głosisz mi
wołając: Alleluja”.

Ikos 2: Czeka Dziewica z upragnieniem na poznanie niepoznawalnego i
rzecze Bożemu słudze: „Czyż łono moje dziewicze może począć i porodzić
Syna? Powiedz mi”. A on w bojaźni i czci rzekł Jej wołając: Raduj się,
wtajemniczona w niewymowną radę. Raduj się, pełna wiary w sprawy
milczenia godne. Raduj się, któraś przedsmakiem cudów Chrystusowych.
Raduj się, pełnio wszystkiego, co w Nim jest prawdą. Raduj się,
drabino, po której sam Bóg z nieba zstąpił. Raduj się, moście wiodący
z ziemi ku niebiosom. Raduj się, cudzie, o którym słów brak jest
aniołom. Raduj się, rano bolesna zadana demonom. Raduj się, Światłość
rodząca w sposób niewymowny. Raduj się, któraś nikomu nie wyjawiła
„Jak” swej tajemnicy. Raduj się, która przekraczasz wiedzę wszystkich
mędrców. Raduj się, która wierzącym rozjaśniasz umysły. Raduj się,
Oblubienico Dziewicza.

Kontakion 3: Dziewicę, co męża nie znała, moc Najwyższego okryła
cieniem ku poczęciu, a Jej łono nietknięte urodzajną uczyniła rolą dla
wszystkich, którzy chcą zbierać zbawienie tak Jej śpiewając: Alleluja.

Ikos 3: Elżbietę nawiedzić pobiegła Panna napełniona Bogiem. Dziecię w
łonie Elżbiety zaraz rozpoznało Jej pozdrowienie z radością i skokiem
tylko zamiast śpiewu wołało do Bogurodzicy: Raduj się, konarze pnia,
co nie usycha. Raduj się, pole rodzące Owoc nieskalany. Raduj się,
uprawiająca rolę Rolnika, ludzi Przyjaciela. Raduj się, która nam
rodzisz Rodziciela życia. Raduj się, niwo dająca obfitość zmiłowań.
Raduj się, stole pełny bogactwa pojednania. Raduj się, bo nam gotujesz
łąkę słodkich rozkoszy. Raduj się, bo duszom przystań spokojną
sposobisz. Raduj się, modlitwy kadzidło pachnące. Raduj się, całego
świata ceno pojednania. Raduj się, dobroci Boża śmiertelnym życzliwa.
Raduj się, któraś śmiertelnych śmiałym przystępem do Boga. Raduj się,
Oblubienico Dziewicza.

Kontakion 4: Falami sprzecznych myśli szarpany jak burzą chwiał się i
gubił Józef, patrząc na Ciebie, dotąd nietkniętą przez męża, snuł
ciemny domysł o tajemnym związku, o Nienaganna, lecz pouczony przez
Ducha Świętego o tym poczęciu, zawołał: Alleluja.

I znowu kontakion: Tobie, walecznej Hetmance. Czytamy homilię o
akatyście, podzieloną na dwie części. Także recytujemy nieskalanych i
ektenia.

Znowu mówimy kontakion: Tobie, walecznej Hetmance, oraz sześć innych
ikosów i kontakionów:

Ikos 4: Gdy usłyszeli pasterze aniołów śpiewanie o przyjściu Chrystusa
w ciele, pobiegli jak do Pasterza i ujrzeli Go jak Baranka bez skazy,
na łonie Marii się pasł, a oni hymn Jej śpiewali: Raduj się, Matko
Baranka i Pasterza. Raduj się, zagrodo duchowych owieczek. Raduj się,
obrono od wilków niewidzialnych. Raduj się, bramy raju nam
otwierająca. Raduj się, bo z ziemią śpiewają radosne niebiosa. Raduj
się, bo z niebem pląsa szczęśliwa ziemia. Raduj się, Ty, apostołów
niemilknące usta. Raduj się, niezwyciężone męstwo zwycięstwa wieniec
noszących. Raduj się, podpory wiary naszej mocna. Raduj się, łaski
dowodzie jasny. Raduj się, która piekło ogałacasz. Raduj się, która
nas chwałą przyodziewasz. Raduj się, Oblubienico Dziewicza.

Kontakion 5: Hen, ku Bogu lecącej gwiazdy blaskiem urzeczeni poszli za
nią magowie, a trzymając się mocno niebieskiej latarni znaleźli w jej
promieniach potężnego Władcę, i dostępując do Niedostępnego, witali Go
wołając: Alleluja.

Ikos 5: Gdy ujrzeli synowie Chaldei na rękach Dziewicy Tego, co ludzi
stworzył swą ręką, rozpoznali w Nim Pana, choć przyjął na się postać
sługi. Skwapliwie uczcili Go swymi darami, a Błogosławionej wołali:
Raduj się, Matko Gwiazdy niezachodzące. Raduj się, promieniu dnia
mistycznego. Raduj się, gasząca zarzewie fałszu. Raduj się,
oświecająca wyznawców Trójcy Świętej. Raduj się, przez którą tyran
nieludzki wygnany ze swojego władztwa. Raduj się, ukazująca Chrystusa
Pana, ludzi Przyjaciela. Raduj się, wyzwalająca z pogańskiego
bałwochwalstwa. Raduj się, ocalająca od brudnych uczynków. Raduj się,
kładąca kres pogańskiej czci ognia. Raduj się, tłumiąca płomień
namiętności. Raduj się, przewodniczko wierzących po drodze mądrości.
Raduj się, radości wszystkich ludzkich pokoleń. Raduj się, Oblubienico
Dziewicza.

Kontakion 6: Jakże zmienieni w Boga niosących heroldów wracali do
Babilonu magowie. Spełniając Twe polecenie wszystkim głosili o Tobie,
żeś Zbawcą, lecz pominęli Heroda, głupca, co śpiewać nie umiał:
Alleluja.

Ikos 6: Kiedyś Egipt oświecił światłem swojej prawdy, przepędziłeś
precz ciemności błędu, Bożki egipskie, o Zbawco, nie mogły sprostać
Twej sile i runęły, a z ich niewoli wyrwani wołali do Bogurodzicy:
Raduj się, która ludzi prostujesz ku górze. Raduj się, która demony
strącasz do przepaści. Raduj się, błędu depcząca szaleństwo. Raduj
się, ujawniająca ułudę bałwanów. Raduj się, morze, w którym faraon
utonął duchowy. Raduj się, skało, z której źródło tryska dla
spragnionych życia. Raduj się, słupie ognisty, wiodący przez ciemność.
Raduj się, osłona nad światem szersza niźli chmura. Raduj się,
pokarmie mannę nam zastępujący. Raduj się, Służebnico świętego
Pokarmu. Raduj się, ziemio Bożej obietnicy. Raduj się, miodem i
mlekiem płynąca. Raduj się, Oblubienico Dziewicza.

Kontakion 7: Lepszego pragnąc świata i odejścia w wieczność chciał
Symeon opuścić ziemi tej marność. I wtedy dałeś mu się dzieckiem, lecz
on rozpoznał pełnię Boga w Tobie, podziwiał mądrość Twoją niewymowną i
wołał: Alleluja.

I znowu kontakion: Tobie, walecznej Hetmance. Czytamy także dalszy
ciąg homilii o akatyście. Psalm 50. I kanony: świętego patrona
monasteru z hirmosem na sześć i Najświętszej Bogurodzicy na sześć.

Kanon.

Poemat kyr Józefa, mający akrostych: Radości mieszkanie, Ty jedna
powinnaś się radować. Ton 4:

Pieśń 1

Hirmos: Otworzę me usta.

Wielki archanioł widząc Ciebie, uduchowioną Księgę Chrystusową,
zapieczętowaną przez Ducha, zawołał do Ciebie: Raduj się, mieszkanie
radości, przez którą rozwiązana zostaje klątwa Pramatki.

Odnowienie Adama, raduj się, Dziewico, Boża Oblubienico, uśmiercenie
otchłani. Raduj się, najczystsza, pałacu Króla wszystkich. Raduj się,
ognisty tronie Wszechwładcy.

Niewiędnący kwiecie, raduj się, jedyna, która wydałaś wonne jabłko.
Raduj się, która zrodziłaś wonność jedynego Króla. Raduj się,
nieznająca małżeństwa, zbawienie świata,

Skarbnico czystości, raduj się, przez którą powstaliśmy z naszego
upadku. Raduj się, wonna lilio Władcy, rozlewająca wiernym miłą woń,
kadzidło o miłej woni i olejku drogocenny.

Katabasja: Otworzę me usta i napełnię się duchem, zaśpiewam mój poemat
Matce Króla, świetliście zatryumfuję, i ciesząc się wyśpiewam
wszystkie Twoje cuda.

Pieśń 3

Hirmos: Bogurodzico, żywe i nieskalane źródło.

Ty, która wydałaś Boży kłos jako nieorana niwa, raduj się, uduchowiony
ołtarzu, który pomieścił chleb życia. Raduj się, niewyczerpane źródło
żywej wody, Władczyni.

Raduj się, młoda dziewczyno, rodząca wiernym nieskalanie Dziecię.
Raduj się, owieczko rodząca Baranka Bożego, który wziął grzechy całego
świata. Raduj się, gorąca przebłagalnio.

Najjaśniejszy poranku, raduj się, jedyna nosząca Słońce, Chrystusa,
mieszkanie Światłości. Raduj się, która rozpędziłaś ciemność i
całkowicie odpędzasz mroczne biesy.

Raduj się, jedyna bramo, którą przejdzie tylko Słowo, które zrodzeniem
Twoim skruszyło zasuwy i bramy otchłani. Raduj się, Boże wejście
zbawianych, Oblubienico Boża.

Katabasja: Bogurodzico, żywe i nieskalane źródło, umocnij tych, którzy
Tobie śpiewają, i w Twej Boskiej sławie uczyń godnymi wieńców chwały.

Mała ektenia. Po ekfonesis kontakion: Tobie, walecznej Hetmance. I
czytamy sześć dalszych ikosów oraz kontakionów:

Ikos 7: Moc swą zjawiając Stwórca nowe ukazał stworzenie nam, którzy
przezeń jesteśmy. Z łona, co nie znało nasienia, wyszedł i ustrzegł to
łono nienaruszone, abyśmy cud ten uznając chwalili je i wołali: Raduj
się, kwiecie nigdy nie więdnący. Raduj się, korono wstrzemięźliwości.
Raduj się, prawzorze jasny naszego zmartwychwstania. Raduj się,
ukazująca nam życie anielskie. Raduj się, drzewo o słodkim Owocu,
pokarmie wierzących. Raduj się, listowie, w którego obfitym cieniu
wielu się ukrywa. Raduj się, boś w łonie nosiła zbłąkanych
Przewodnika. Raduj się, boś porodziła Wybawiciela pojmanych. Raduj
się, Ty, co łagodzisz Sędziego gniew sprawiedliwy. Raduj się,
przebaczenie niosąca dla wielu grzeszników. Raduj się, szato
dojrzałości ogołoconych z prawa do mówienia. Raduj się, miłości
wszelkie przewyższająca pragnienie. Raduj się, Oblubienico Dziewicza.

Kontakion 8: Narodzenie inne i obce naszemu widząc, stańmy się obcy
światu, a umysł nasz skierujmy ku niebu. Przez to narodzenie Najwyższy
objawił się na ziemi pokornym człowiekiem, pragnąc ku górze prowadzić
wszystkich, co doń wołają: Alleluja.

Ikos 8: O, Słowo, przebywające w pełni doczesności, Ty nie opuszczasz
wieczności swej wcale. Jesteś wśród nas nieogarnione, albowiem Boskie
ku nam zejście nie było tylko zmianą miejsca, te narodziny z Dziewicy,
co Boga pełna słucha naszych głosów: Raduj się, T, co ogarniasz
Nieogarnionego. Raduj się, bramo wzniosłej tajemnicy. Raduj się,
nowino sprzeciw budząca niewiernych. Raduj się, chwało nieopalona
wierzących. Raduj się, tronie najświętszy Tego, co jest nad cheruby.
Raduj się, mieszkanie wzniosłe Tego, co ponad szrafy. Raduj się, która
jednoczysz, co niepojednane. Raduj się, która dziewiczość łączysz z
macierzyństwem. Raduj się, przez którą przestępstwo się gładzi. Raduj
się, przez którą raj nam się otwiera. Raduj się, kluczu królestwa
Chrystusa. Raduj się, nadziejo szczęśliwej wieczności. Raduj się,
Oblubienico Dziewicza.

Kontakion 9: Podziwiali aniołowie wielkie dzieło Twojego wcielenia.
Widzieli, jak nieprzystępny, Boże, stałeś się przystępnym dla
wszystkich człowiekiem. Zamieszkałeś między nami słuchając wołania:
Alleluja.

Ikos 9: Retorzy, słów wielu miłośnicy, milkną przed Tobą jak ryby
bezgłośne, widzimy to Bogurodzico. Nie mogą bowiem powiedzieć, jak
pozostając dziewicą możesz rodzić. My jednak tajemnicę Twoją
podziwiając wołamy z wiarą: Raduj się, naczynie Bożej mądrości. Raduj
się, skarbnico Jego opatrzności. Raduj się, która mędrcom wytykasz
niemądrość. Raduj się, która uczonym wykazujesz nieuctwo. Raduj się,
bo przemądrzali badacze stali się głupcami. Raduj się, bo twórcy mitów
marnie przeminęli. Raduj się, boś rozerwała Ateńczyków sidła. Raduj
się, bo sieci rybakom napełniasz. Raduj się, wyciągająca z otchłani
niewiedzy. Raduj się, wzbogacająca poznanie u wielu. Raduj się,
korabiu pragnących zbawienia. Raduj się, porcie płynących przez życie.
Raduj się, Oblubienico Dziewicza.

Kontakion 10: Samym sobą chcąc świat ocalić i uładzić, przyszedł
nieprzymuszony Sprawca ładu, a chociaż Bogiem jest nasz Pasterz,
ukazał się wśród nas podobnym nam Barankiem. I nas, podobnych sobie,
wzywając do siebie jako Bóg słyszy wołanie: Alleluja.

I znowu kontakion: Tobie, walecznej Hetmance.

Katyzma poetycka, ton 1:

Prosomion: Żołnierze strzegący Twego grobu.

Wielki rycerz niematerialnych aniołów w mieście Nazarecie stanął przed
Tobą, Czysta, głosząc Twego Króla i wieków Pana, mówiąc do Ciebie:
Raduj się, błogosławiona Mario, nieosiągalna i niewypowiedziana
głębio, wezwanie ludzi.

I znowu czytanie.

Pieśń 4

Hirmos: Jezus Najwyższy Bóg.

W słowach pieśni śpiewamy Tobie, Najświętsza: Raduj się, owocna góro i
nawilgotniona Duchem. Raduj się, świeczniku i naczyniu noszącym mannę,
dającą słodycz zmysłom wszystkich pobożnych.

Oczyszczenie świata, raduj się, przeczysta Władczyni. Raduj się,
drabino z ziemi wszystkich podnosząca łaską. Raduj się, moście, zaiste
przeprowadzający wszystkich ze śmierci ku życiu, śpiewających Tobie.

Większa od niebios, raduj się, bez trudu nosząca w Twoim łonie osnowę
ziemi. Raduj się, szkarłacie, która purpurę Bożą omoczyłaś w Twojej
krwi mocom Kościoła.

Ty, któraś zrodziła prawdziwego Dawcę Prawa, raduj się, Władczyni,
gdyż oczyszcza nieprawości wszystkich. Głębio nieznana, wysokości
niewypowiedziana, małżeństwa nieznająca, przez którą przebóstwiliśmy
się.

Ciebie opiewamy, któraś splotła światu nie ręką ludzką uczyniony
wieniec, wołając do Ciebie, Dziewico: Raduj się, ochrono wszystkich i
ogrodzenie, umocnienie i święta ucieczko.

Katabasja: Jezus Najwyższy Bóg, który zasiada w chwale na tronie
Bóstwa, przybywa w lekkim obłoku, i swoją najczystszą dłonią zbawia
tych, którzy śpiewają: Chryste, chwała mocy Twojej,

Pieśń 5

Hirmos: Wszystko ulękło się Boskiej Twojej chwały.

Ty, która zrodziłaś drogę życia, raduj się, Nieskalana, zbawiająca
świat z potopu grzechów. Raduj się, Boża Oblubienico, budząca bojaźń
wieść i słowa: Raduj się, mieszkanie Władcy stworzeń.

Moc i umocnienie ludzi, raduj się, Przeczysta, miejsce uświęcenia
chwały, uśmiercenie otchłani, najjaśniejszy pałacu. Raduj się, radości
aniołów. Raduj się, pomocy tych, którzy z wiarą modlą się do Ciebie.

Ognisty rydwanie Słowa, raduj się, Władczyni, raju uduchowiony, drzewo
pośrodku raju, mające Pana życia, którego słodycz ożywia tych, którzy
ulegli zniszczeniu i z wiarą je przyjmują.

Umacniani Twoją mocą, z wiarą wołamy Tobie: Raduj się, grodzie Króla
wszystkich, przesławna, o której jawnie wypowiedziano słowa, góro
niesieczona. Raduj się, głębino niezmierzona.

Wygodne mieszkanie Słowa, raduj się, najczystsza, naczynie, które
wydało Bożą perłę. Raduj się, najcudowniejsze wszystkich z Bogiem
pogodzenie, zawsze Ciebie błogosławiących, Bogurodzico.

Katabasja: Wszystko ulękło się Boskiej Twojej chwały, Oblubienico
niezaślubiona, Ty bowiem nosiłaś w swym łonie Boga rządzącego
wszystkimi rzeczami i zrodziłaś Przedwiecznego Syna, który daje
zbawienie wszystkim Ciebie sławiącym.

Tu kończy się kanon świętego patrona monasteru.

Pieśń 6

Hirmos: Obchodząc z łaski Boga to Boskie i chwalebne święto
Bogurodzicy, przyjdźcie, zaklaszczmy w dłonie, sławiąc z wiarą
zrodzonego z Niej Boga.

Nieskalany pałacu Słowa, przyczyno przebóstwienia wszystkich, raduj
się, Przeczysta, głoszenie proroków. Raduj się, umocnienie apostołów.

Z Ciebie kapie rosa, która ugasiła płomień wielobóstwa, przeto wołamy
do Ciebie: Raduj się, runo uduchowione, które przewidział Gedeon,
Dziewico.

Wołamy do Ciebie, Dziewico: Raduj się, bądź nam przystanią, miotanym,
i cichą przystanią dla będących w otchłani smutków, i zwalczającą
wszystkie zgorszenia.

Przyczyno radości, otocz łaską naszą myśli, abyśmy wołali do Ciebie:
Raduj się, krzewie niespalający się, najjaśniejszy obłoku, nieustannie
ocieniający wiernych.

Także trójpieśń, która ma akrostych: Jest to pieśń Józefa. Ton 6:

Pieśń 6

Hirmos: Morze życia wzburzone widząc przez burzę pokus przybiegam do
cichej Twej przystani i wołam do Ciebie: Wyprowadź ze zniszczenia
życie moje, wielce miłosierny.

Męczennicy ucierpieli i jako wybrane kamienie jesteście na całej
ziemi, wszelką twórczość wroga całkowicie likwidując i okazaliście się
świątyniami Boga Żywego.

Modlimy się do was, męczennicy, abyśmy dobrze spełnili bieg postu,
przez was dobrze umacniani, jaśniejąc spełnianiem cnót.

Twoje sługi, Władco, które odeszły z ziemi do Ciebie, najłaskawszego,
uczyń wspólnikami Twego królestwa, dla świętego orędownictwa Twoich
Bożych męczenników, wielce miłosierny.

Teotokion: Jedyna przez wszystkich wysławiana, daj odpuszczenie
grzechów tym, którzy z wiarą śpiewają Tobie, i część darów Bożych,
modlimy się do najświętszego Słowa, Matko Dziewico.

Inny hirmos: Z wieloryba wybawiłeś proroka.

Dokonując pamięć męczenników, zasyłajmy pieśni Panu, dzisiaj Bosko
weseląc się.

Nie ulękliście się mieczy i ognia, odważni w wierze cierpiętnicy, w
czym zdumieliście oprawców.

Chwała. Triadikon: W Trzech Osobach opiewam Ciebie, jedną w naturze,
Ciebie Ojcze, Synu i Duchu Święty.

I teraz. Teotokion: Jesteś chwałą ludzi i aniołów, Dziewico, albowiem
zrodziłaś Chrystusa, Zbawcę dusz naszych.

Stichos: Przedziwny jest Bóg w świętych swoich, Bóg Izraela.

Zamieniwszy śmierć na życie, radujecie się żyjąc na niebiosach, sławni
cierpiętnicy Chrystusa Boga.

Stichos: Dusze ich zamieszkają w miejscu szczęśliwości.

Ty, który rządzisz życiem i śmiercią, tym, którzy z wiarą odeszli z
tego życia, Chryste, daj odpoczynek ze świętymi Twoimi.

Katabasja: Z wieloryba wybawiłeś proroka, a mnie wyprowadź z głębi
grzechów, Panie, i zbaw mnie.

Mała ektenia i znowu kontakion: Tobie, walecznej Hetmance.

I czytamy sześć pozostałych ikosów i kontakionów.

Ikos 10: Śpieszą do Ciebie dziewice, boś murem im obronnym i
wszystkim, co Cię wzywają, Bogurodzico Dziewico. Nieba i ziemi
Stworzyciel przyozdobił Cię łaską, o Nieskalana, a zamieszkawszy w
Twoim łonie nauczył wszystkich wznosić głos do Ciebie: Raduj się,
wzniosła kolumno dziewictwa. Raduj się, bramo wiecznego zbawienia.
Raduj się, pierwszy owocu odrodzenia w Duchu. Raduj się, szafarko
wszech dobrodziejstw Bożych. Raduj się, która odradzasz tych, co w
grzechu są poczęci. Raduj się, dająca mądrość tym, co nieroztropni.
Raduj się, odpędzająca tego, co dusze uwodzi. Raduj się, rodząca
Siewcę niewinności. Raduj się, alkowo przeczystych zaślubin. Raduj
się, zaślubiająca dusze wierne Panu. Raduj się, piękna żywicielko
dziewic. Raduj się, weselna dusz świętych przyjaciółko. Raduj się,
Oblubienico Dziewicza.

Kontakion 11: Śpiew pochwalny zawodzi, gdy objąć chcę pełnię Twych
zmiłowań. Choćbyśmy ofiarowali Ci ody tak liczne, jak ziarnka piasku,
o Królu święty, nie osiągnęlibyśmy nigdy godnej miary tego, co dajesz
nam, którzy wołamy do Ciebie: Alleluja.

Ikos 11: Ty, o Najświętsza Dziewico, jawisz się nam w ciemnościach jak
światłodajna pochodnia. Niematerialne zapalając światło wiedziesz
wszystkich do poznania Boga, swoim blaskiem rozjaśniając umysły,
naszym uczczona wołaniem: Raduj się, promieniu Słońca duchowego. Raduj
się, odbicie Światłości nieprzystępnej. Raduj się, błyskawico dusze
oświecająca. Raduj się, gromie nieprzyjaciół rażący. Raduj się, bo nam
wysyłasz Światło jaśniejące. Raduj się, bo nam wypuszczasz obficie
płynącą Rzekę. Raduj się, obrazie uzdrawiającej sadzawki. Raduj się,
niszcząca grzechu zmazę haniebną. Raduj się, któraś kąpielą obmywającą
sumienia. Raduj się, dzbanie mieszalny, w którym radość się miesza.
Raduj się, woni, dobry zapachu Chrystusa. Raduj się, życie mistycznej
i radosnej uczty. Raduj się, Oblubienico Dziewicza.

Kontakion 12: Udzielić pragnął łaski przebaczenia za dawne winy ten,
co długi wszystkich ludzi gładzi. We własnej więc przybliżył się
Osobie do tych, co oddalili się od Jego łaski, a potargawszy cyrograf
ich winy, słyszy z ust wszystkich wołanie: Alleluja.

Ikos 12: Wielbiąc pieśniami Twego Syna chwalimy hymnem wszyscy też i
Ciebie, jako świątynię duchową, Bogurodzico. Ten, który mieszkał w
Twoim łonie trzymając w dłoni wszystkie rzeczy, Pan nasz, uświęcił Cię
i uczcił, i nauczył nas wołać do Ciebie: Raduj się, namiocie Boga oraz
Słowa. Raduj się, święta ponad „Święte świętych”. Raduj się, arko
złocona przez Ducha Świętego. Raduj się, niewyczerpana życia
skarbnico. Raduj się, czcigodny diademie królów bogobojnych. Raduj
się, chwało wysoka kapłanów pobożnych. Raduj się, bastionie niezdobyty
Kościoła świętego. Raduj się, murze nieopalony królestwa Bożego. Raduj
się, Ty, która wznosisz pomniki zwycięstwa. Raduj się, która obalasz
nieprzyjaciół naszych. Raduj się, lekarstwo dla ciała mojego. Raduj
się, duszy mojej ocalenie. Raduj się, Oblubienico Dziewicza.

Kontakion 13: Zaiste, godna jesteś, Matko, wszelkiej chwały, któraś
między wszystkimi świętymi Najświętsze zrodziła Słowo. Racz przyjąć
teraz ten nasz dar, od wszelkiego nieszczęścia nas broń wszystkich. Od
przyszłej kary wybaw nas, którzy pospołu do Ciebie wołamy: Alleluja.

Ten kontakion odmawiamy trzy razy.

I znowu czytamy ikos 1:Archanioł z nieba posłan był, by „Raduj się”
Matce Boga rzekł. A kiedy ujrzał, że na jego bezcielesny głos bierzesz
na siebie ciało, Panie, stanął w zachwycie wołając do Niej: Raduj się,
przez którą jaśnieje radość. Raduj się, dla której klątwa odpuszczona.
Raduj się, która Adama podnosisz z upadku. Raduj się, która od łez
uwalniasz Ewę. Raduj się, o wysokości pojęciom ludzkim niedostępna.
Raduj się, głębino nawet anielskim okiem niezbadana. Raduj się, bo
jesteś tronem Króla. Raduj się, bo dźwigasz Tego, co wszystkie dźwiga
rzeczy. Raduj się, gwiazdo Słońce nam ukazująca. Raduj się, łono
Boskiego wcielenia. Raduj się, przez którą stworzenie się odnawia.
Raduj się, przez którą Stwórca dzieckiem się staje. Raduj się,
Oblubienico Dziewicza.

I znowu kontakion: Tobie, walecznej Hetmance, zwycięską wdzięczności
pieśń, z niewoli wyswobodzeni słudzy Twoi, niesiemy Ci, Bogurodzico.
Ty, która posiadasz moc niezwyciężoną, ze wszystkich nieszczęść wybaw
nas, byśmy do Ciebie wołali: Raduj się, Oblubienico Dziewicza.

Synaksarion:

Stichosy: Pieśniami niemilknącymi dziękczynnie

Miasto śpiewa odważnej w bitwach Orędowniczce.

Modlitwami Twojej zwycięskiej i niezwyciężonej Matki, Chryste Boże,
wybaw nas z otaczających nas niedoli i zmiłuj się nad nami jako jedyny
Przyjaciel człowieka. Amen.

Pieśń 7

Hirmos: Nie zechcieli adorować stworzeń w miejsce Stwórcy, przyjaciele
Boga, lecz mężnie pokonawszy ogniste pokuszenie, śpiewali pełni
radości: Ty jesteś godny wszelkiej chwały, Panie i Boże ojców naszych,
błogosławiony jesteś!

Śpiewamy Tobie, wołając: Raduj się, rydwanie duchowego Słońca,
prawdziwa łozo, rodząca dojrzały owoc, toczący wino radujące dusze z
wiarą Ciebie sławiących.

Ty, która zrodziłaś Lekarza wszystkich ludzi, raduj się, Boża
Oblubienico, tajemnicza lasko, która wydałaś niewiędnący kwiat. Raduj
się, Władczyni, której radością napełniamy się i dziedziczymy życie.

Wymowny język nie może wysławić Ciebie, Władczyni, bowiem jesteś
większą od serafinów, rodząc Króla Chrystusa, do którego módl się, aby
ten gród został wybawiony z licznych napaści.

Ciebie wysławiają błogosławiąc krańce ziemi i z miłością wołają do
Ciebie: Raduj się, zwoju, w którym palcem napisane zostało Słowo Ojca,
Czysta, do którego módl się, Bogurodzico, aby w księdze życia zostali
zapisani słudzy Twoi.

Modlimy się, słudzy Twoi, i zginamy kolana naszego serce: Nakłoń Twoje
ucho, Czysta, i zbaw zawsze pogrążonego w kłopotach oraz zachowaj od
wszelkiej wrogiej niewoli miasto Twoje, Bogurodzico.

Inny hirmos, ton 6: Anioł uczynił piec rosę rodzącym dla
sprawiedliwych młodzieńców, Chaldejczyków zaś spalał z woli Bożej,
przekonując prześladowcę do zawołania: Błogosławiony jesteś, Boże
ojców naszych.

Wspaniałe zgromadzenie Twoich Bożych męczenników, wielce miłosierny,
mieszka teraz w Twojej niezachodzące Światłości, przeto dla ich
modlitw daj wszystkim, Chryste, oczyszczenie i odpuszczenie grzechów.

Jakże to piękny czas, w którym dałeś nam wstrzemięźliwość, Panie.
Ulituj się w nim nad naszymi duszami jako Dobry, dla modlitw świętych
cierpiętników, którzy umiłowali czcigodne Twoje cierpienia.

Twoje sługi, które przeszły pełną boleści burzę życia, skieruj ku
przystani życia, Władco, aby śpiewali ze wszystkimi wybranymi:
Błogosławiony jesteś, Panie Boże ojców naszych.

Teotokion: Dziewico, któraś zrodziła Dawcę Prawa, módl się do Niego,
aby zabrał nasze nieprawości, pozwalając nam w tym czasie dobrze i
gorliwie uczyć się Bożego postu.

Inny hirmos, ton 5: Błogosławiony jesteś.

Błogosławiony jesteś, Boże, który okazałeś mężnymi cierpiących za
Ciebie męczenników, wielce chwalebny i wysławiany.

Błogosławiony jesteś, Boże, który dałeś nam męczenników jako modlących
się za nami, wielce chwalebny i wysławiany.

Chwała. Triadikon: Błogosławiony jesteś, Boże, jedyny w naturze i
poznawany w Trzech Osobach, wielce chwalebny i wysławiany.

I teraz. Teotokion: Błogosławiony jesteś, Boże, który zrodziłeś się
bez nasienia i Rodzicielkę Twoja pokazałeś czuwającą nad czystością,
wielce chwalebny i wysławiany.

Stichos: Ku świętym, którzy są na ziemi Jego, Pan całą wolę swą
cudownie nakłoni.

Błogosławiony jesteś, Boże, który poskromiłeś zwierzęta i wygasiłeś
ogień, ku chwale świętych Twoich, wielce chwalebny i wysławiany.

Stichos: Błogosławieni, których wybrałeś i przyjąłeś, Panie.

Błogosławiony jesteś, Boże, który przeniosłeś ze śmierci do życia
nieskończonego tych, którzy w życiu ziemskim Tobie służyli.

Katabasja: Błogosławiony jesteś, Boże, który widzisz otchłanie i
zasiadasz na tronie chwały, wielce chwalebny i wysławiany.

Pieśń 8

Hirmos: Pobożne dzieci w ognistym piecu zostały zbawione przez
zrodzenie Bogurodzicy, wtedy zwiastowane przez obraz, a teraz
spełnione. Ono to podnosi wszystkich śpiewających: Wszystkie dzieła
Pańskie, śpiewajcie Panu i wywyższajcie Go na wieki.

Słowo przyjęłaś do łona, nosiłaś noszącego wszystko, karmiłaś mlekiem
karmiącego dłonią cały świat, Czysta, któremu śpiewamy: Pana
śpiewajcie dzieła i wywyższajcie na wszystkie wieki.

Mojżesz poznał w krzewie wielką tajemnicę Twego zrodzenia, młodzieńcy
zaś jawnie przedstawiali ją stojąc pośród ognia i nie spalając się,
niezniszczalna święta Dziewico, przeto czcimy Ciebie na wszystkie
wieki.

Poprzednio obnażony przez oszustwo, przyoblokłem się w szatę
niezniszczalności w Twoim zrodzeniu i siedzący w ciemności grzechu
ujrzeliśmy Światłość, mieszkanie Światłości, Dziewicę, przeto czcimy
Ciebie na wszystkie wieki.

Martwi ożywiają przez Ciebie, zrodziłaś bowiem życie hipostatyczne,
poprzednio niemi są mówiącymi, trędowaci zostają oczyszczeni,
odpędzane są choroby, zwyciężane jest mnóstwo powietrznych duchów,
Dziewico, zbawienie ludzi.

Zrodziłaś światu zbawienie, przez co zostaliśmy wzięci z ziemi na
wysokości, raduj się, Błogosławiona, opieko i władzo, murze obronny i
umocnienie śpiewających Tobie: Panu śpiewajcie dzieła i wywyższajcie
na wszystkie wieki.

Inny hirmos: Z płomienia sprawiedliwym rosę wytoczyłeś i ofiarę
sprawiedliwego wodą spaliłeś, wszystko bowiem czynisz, Chryste, co
tylko zechcesz, Ciebie wywyższamy na wieki.

Zwycięstwem świętych męczenników zadziwiły się bezcielesne rozumy, dla
ich modlitw, Władco, zadziw nas Twoim obfitym miłosierdziem, Szczodry.

Ogień zdeptawszy Bożą rosą, wybawcie nas z męczącego ognia, godni
szczególnego podziwu cierpiętnicy Pańscy, przez wasze gorące modlitwy
do Władcy.

Tych, którzy odeszli od nas w wierze prawosławnej, uczyń godnymi życia
na niebiosach i świętej Światłości, najłaskawsze Słowo, dla modlitw
zwycięskich męczenników.

Teotokion: Dla modlitw Twojej Rodzicielki, świętych męczenników i
Twoich apostołów oświeć nasze dusze, Szczodry, abyśmy Ciebie sławili w
radości duchowej na wieki.

Inny hirmos: Stwórcy stworzeń, którego lękają się aniołowie.

Chóry świętych męczenników, wspomnijcie śpiewających wam i
wywyższających Chrystusa na wieki.

Ścinani mieczem radowaliście się męczennicy, śpiewając Chrystusowi i
wywyższając na wszystkie wieki.

Błogosławimy Ojca i Syna, i Świętego Ducha, Pana.

Triadikon: Przedziwnie dzieli się Trójca i trwa niepodzielna jako Bóg,
którego wywyższamy na wszystkie wieki.

I teraz. Teotokion: Dziewica zrodziła Dziecię, bowiem wcielił się w
Nią Bóg, którego całe stworzenie niech opiewa na wieki.

Stichos: Przedziwny jest Bóg w świętych swoich, Bóg Izraela.

Okazaliście się, męczennicy, kolumnami męstwa, radujecie się z upadku
diabła, śpiewając Chrystusowi i wywyższając na wieki.

Stichos: Dusze ich zamieszkają w szczęśliwości.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Stwórcy stworzeń, którego lękają się aniołowie, śpiewajcie,
ludzie, i wywyższajcie na wszystkie wieki.

Pieśń 9

Hirmos: Niechaj wszyscy zrodzeni z ziemi radują się, trzymając
zapalone swoje lampy, i niech wszystkie niematerialne moce obchodzą z
chwałą święto Bogurodzicy, wołając: Raduj się, Łaski Pełna, zawsze
Dziewico, najczystsza Bogurodzico!

Wołając do Ciebie, wierni, „Raduj się”, przez Ciebie stańmy się
uczestnikami wiecznej radości, wybaw nas z pokus, niewoli barbarzyńców
i wszelkiej innej rany, pomimo mnóstwa grzechów przez nas
popełnianych.

Okazałaś się naszym oświeceniem i umocnieniem, przeto wołamy do
Ciebie: Raduj się, gwiazdo Niezachodząca, wprowadzająca w świat
wielkie Słońce. Raduj się, która otworzyłaś zamknięty Eden, Czysta.
Raduj się, naczynie, które przyjęłoś wylewany na Ciebie niewyczerpany
olejek.

Stańmy pobożnie w domu naszego Boga i zawołajmy: Raduj się, Władczyni
świata. Raduj się, Mario, Pani nas wszystkich. Raduj się, jedyna
nieskalana między niewiastami i dobra. Raduj się, kolumno ognia,
wprowadzająco ludzkość do wyższego życia.

Gołębico rodząca Miłosiernego, raduj się, zawsze Dziewico. Raduj się,
chwało wszystkich sprawiedliwych, ukoronowanie cierpiętników. Raduj
się, wszystkich sprawiedliwych Boże umocnienie i zbawienie nas,
wiernych.

Oszczędź, Boże, Twoje dziedzictwo, odrzuciwszy teraz wszystkie nasze
grzechy, gdyż mamy modlącą się o to Tę, która na ziemi zrodziła Ciebie
bez nasienia, a Ty ze względu na wielkie miłosierdzie zechciałeś
przyjąć na siebie, Chryste, ludzką postać.

Hirmos: Boga ludzie nie mogą widzieć, na Niego nie śmieją patrzeć
zastępy aniołów. Przez Ciebie, Najczystsza, objawiło się ludziom Słowo
wcielone, które wywyższając z wojskami niebios Ciebie wysławiamy.

Męczennicy jak światło, jak słońce zajaśnieli, oświecając całą ziemię
promieniami pobożności i jasnością cudów, rozpędzając ciemność
wielobóstwa, przeto dla ich modlitw, Boże, zmiłuj się nad nami.

Niezwyciężone wojsko męczenników, wszystkich nas umocnijcie w dobrym
wysiłku i spełnieniu pola bitwy postu, abyśmy po spełnieniu dzieła
Bożego życia stali się uczestnikami żywota, weseląc się.

Niech uprzedzi Twoja dobroć tych, którzy odeszli od nas na Twoje
budzące bojaźń polecenie, Panie, niech ich otoczy Twoje miłosierdzie i
skieruje ku mieszkaniom oświeconym Światłością Twego oblicza.

Teotokion: Na głos archanioła Rady Ojca Anioła niewypowiedzianie
zrodziłaś, Bogurodzico, przyjmij przeto głosy Twoich sług, które
przynosimy w czasie postu i zanieść je Bogu jak dym kadzidlany.

Inny hirmos: Izajaszu wesel się.

Świętując tryumf męczenników dzisiaj zaintonujmy pieśni, ludzie,
śpiewając Chrystusowi wytyczającemu walkę i dającemu im zwycięstwo nad
wrogami, którego w pieśniach wywyższamy.

Rozdzierani żelazem i ćwiartowani mieczem, z miłością zjednoczyliście
się z Chrystusem, chwalebni męczennicy. Przeto teraz weseląc się na
niebiosach, módlcie się za wszystkich.

Chwała. Triadikon: Śpiewam Tobie jednej w naturze niemającej początku
Trójcy, Czcigodna, dająca życie, niepodzielna jedności, Ojcze
niezrodzony i zrodzone Słowo i Synu, Duchu Święty, zbaw nas,
śpiewających Tobie.

I teraz. Teotokion: Twoje zrodzenie przewyższa rozum, Matko Boża,
poczęłaś bowiem bez męża i zrodziłaś jako Dziewica, gdyż Bóg zrodził
się z Ciebie, którego wysławiając Ciebie błogosławimy.

Stichos: Ku świętym, którzy są na ziemi Jego, Pan całą wolę swą
cudownie nakłoni.

Mężne wojsko Króla wszystkich i Boga, uwieńczmy męczenników pieśniami,
ludzie, bowiem jawnie zwyciężyli oni pułki biesowskie, przeto ich
opiewając Władcę wysławiamy.

Stichos: Błogosławieni, których wybrałeś i przyjąłeś, Panie.

Gdy całe Twoje stworzenie postawisz na Sądzie, Chryste, wtedy, jak i
teraz zmiłuj się nad Twoimi wiernymi sługami, których przyjąłeś,
przebacz grzechy popełnione przez nich w życiu i z Twymi świętymi daj
im odpoczynek na wieki.

Katabasja: Izajaszu, wesel się, oto Dziewica poczęła w łonie i rodzi
Syna Emanuela, Boga i Człowieka, Wschód jest imię Jego. Jego
wywyższając, Dziewicę uwielbiamy.

Eksapostilarion:

Prosomion: Niewiasty, usłyszcie.

Dzisiaj została okazana przedwieczna Tajemnica, Bóg-Słowo staje się z
miłosierdzia Synem Dziewicy Marii i Gabriel głosi radość zwiastowania.
Zaśpiewajmy więc wraz z nim: Raduj się, Matko Pana!

Do psalmów pochwalnych dodajemy cztery stichosy i śpiewamy stichery,
ton 4:

Prosomion: Jako mężni.

Ukryta tajemnica i nieznana aniołom, zostaje powierzona archaniołowi
Gabrielowi, który teraz przyszedł do Ciebie, jedynej niezniszczalnej i
dobrej Gołębicy, wybawieniu naszego rodzaju, i zawołał do Ciebie,
Najświętszej, mówiąc: Raduj się! Przygotuj się na słowo przyjąć do
Twego łona Boga Słowo.

Przygotowany został dla Ciebie, Władco, świetlisty pałac, czyste łono
Bożej Dziewicy. Idź do Niej i zstąp, ulituj się nad Twoim stworzeniem,
które z zawiści podjęło walkę i zostało zniewolone przez oszusta,
straciło pierwotne piękno i oczekuje na Twoje zbawcze przyjście.

Gabriel archanioł jawnie przyjdzie do Ciebie, Najczystsza, i zawoła do
Ciebie: Raduj się, rozwiązanie klątwy, powstanie upadłych. Raduj się,
jedyna wybrana przez Boga. Raduj się, rydwanie Słońca Chwały. Przyjmij
bezcielesnego, który pragnie wcielić się w Twoje łono.

Chwała, i teraz. Isomelos, ton 4: Bogurodzica usłyszała język, którego
nie znała, mówił bowiem do Niej Gabriel słowa zwiastowania, a Ona z
wiarą przyjąwszy pozdrowienie, poczęła Ciebie, Przedwiecznego Boga,
przeto i my radując się wołamy do Ciebie: Boże, który bez zmiany w Nią
się wcieliłeś, daj światu pokój i naszym duszom wielkie miłosierdzie.

Wielka doksologia i rozesłanie.

Na Liturgii typika i z kanonu akatystu pieśni trzecia oraz szósta.
Prokimenon, Pieśń Bogurodzicy, ton 3: Uwielbia dusza moja Pana i
rozradował się duch mój w Bogu, Zbawcy moim. Stichos: Albowiem wejrzał
na pokorę służebnicy swojej, oto błogosławić mnie będą odtąd wszystkie
pokolenia. Lekcja dnia z Listu do Hebrajczyków, perykopa 322, i
Bogurodzicy z tegoż Listu, perykopa 320. Alleluja, ton 8: Powstań,
Panie, w miejscu odpoczynku Twego, Ty i arka świętości Twojej.
Stichos: Wspomnij, Panie, Dawida i całą łagodność jego. Ewangelia dnia
według Marka, perykopa 35 i Bogurodzicy, według Łukasza, perykopa 59.
Koinonikon: Przyjmę kielich zbawienia i wezwę imienia Pańskiego.

Na wieczerzy spożywamy dwie potrawy z olejem i pijemy wino, składając
dziękczynienie Najświętszej Bogurodzicy za cud, który wydarzył się za
Jej pośrednictwem.
