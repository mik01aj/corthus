Niedziela czwarta Świętego Postu.

W sobotę wieczorem trzy stichery zmartwychwstania, cztery Anatoliosa i
trzy z Menei.

Śpiewamy nabożeństwo świętemu Janowi Klimakowi. Stichery, ton 8:

Prosomion: O przesławny cud!

Czcigodny ojcze Janie, zaiste nieustannie miałeś w ustach Bożą chwałę,
ucząc się skutecznie natchnionych przez Boga słów, wszechmądry, i stąd
wyciekającą łaską wzbogaciłeś się, błogosławiony, niszcząc wszystkie
podstępy nieprawych.

Isomelos:

Przesławny ojcze Janie, oczyściwszy duszę źródłami łez i ubłagawszy
Boga całonocnym staniem, skierowałeś się ku Jego miłowaniu i pięknu,
błogosławiony, którymi teraz godnie się rozkoszujesz, nieustannie
radując się z cierpiętnikami, mądry w Bogu ojcze.

Isomelos:

Czcigodny ojcze Janie, wiarą skierowałeś rozum ku Bogu, obrzydziwszy
sobie nietrwałość światowego zamętu, i wziąwszy swój krzyż poszedłeś
za Wszechwiedzącym, zniewoliwszy nieposkromione ciało wysiłkami
ćwiczeń i myśli, mocą Bożego Ducha.

Chwała. Ton 5: Czcigodny ojcze, posłuchawszy głosu Ewangelii Pańskiej
pozostawiłeś świat, za nic mając bogactwo i sławę. Przeto do
wszystkich zawołałeś: Umiłujcie Boga, a znajdziecie wieczną łaskę. Nic
nie czcijcie poza Jego miłością, abyście znaleźli odpoczynek gdy
przyjdzie w swojej chwale ze wszystkimi świętymi, dla modlitw których,
Chryste, zachowaj i zbaw dusze nasze.

I teraz. Pierwszy teotokion tonu. Na stichownnej stichery Oktoechodu.
Chwała. Świętemu Janowi, ton 2. Isomelos:

Uczcijmy Jana, na ziemi anioła i na niebiosach człowieka Bożego,
upiększenie świata, rozkosz dóbr, chwałę cnót postu. Zasadzony bowiem
w domu Bożym, zakwitnął sprawiedliwie i jak cedr w pustyni pomnożył
owczarnie duchowych owiec Chrystusa, w sprawiedliwości i świętości.

I teraz. Teotokion, ton 2: O nowy cudzie. Teraz pozwalasz odejść.

Troparion, ton 1: Pustyni mieszkańcem i w ciele aniołem, cudotwórcą
okazałeś się noszący Boga ojcze nasz Janie, postem, czuwaniem,
modlitwą przyjąłeś niebieskie dary, uzdrawiasz chorych i dusze z wiarą
przybiegające do ciebie. Chwała Temu, który dał tobie moc! Chwała
Temu, który ciebie ukoronował. Chwała Temu, który przez ciebie
wszystkim daje uzdrowienia.

Na jutrzni,

po zwykłym początku nabożeństwa kanony: zmartwychwstania i Bogurodzicy
na sześć,

Triodionu na cztery i świętego na cztery. Kanon trójpieśni, ton 5:

Pieśń 1

Hirmos: Zbawicielowi Bogu, który w morzu kierował ludem z suchymi
nogami i faraona z całym wojskiem zatopił, Jemu jedynemu śpiewajmy,
albowiem się wysławił.

Upodobniłem się, Chryste, do człowieka wpadłego w ręce zbójców,
którego pobili i porzucili ledwo żywego, Zbawco, i ja tak samo jestem
zraniony moimi grzechami.

Nie pogardzaj mną, strasznie chorym – wołam do Zbawcy płacząc –
zbójcom oddałem Twoje bogactwo i tak się modlę: Ulituj się nade mną i
zbaw mnie.

Ulecz mnie, mającego rozum zabity przez grzechy i w ranach otrzymanych
od nieprawych oraz złych zamysłów, Chryste Zbawco, zbaw mnie jako
wielce miłosierny.

Teotokion: Przeczysta Matko Chrystusa, nieustannie módl się do
wcielonego w Ciebie i nie odłączającego się od łona Rodzica Boga, aby
wybawił z wszelkich nieszczęść swoje stworzenie.

Inny kanon świętemu. Ton 8.

Hirmos: Wodę przeszedł jak suchy ląd i egipskiego zła uniknął, przeto
Izraelita wołał: Wybawicielowi i Bogu naszemu śpiewajmy.

Ku światu niematerialnemu i duchowemu od boleści materialnych
pospieszyłeś czcigodny Janie, oświeć mnie twymi modlitwami do Pana.

Ssałeś słodycz wstrzemięźliwości, przeto odrzuciłeś gorycz rozkoszy,
ojcze, dajesz więc naszym zmysłom słodycz większą od miodu.

Wstąpiłeś na wysokość cnót i będące w dole pełzające rozkosze oplułeś,
czcigodny ojcze, okazując się słodyczą zbawienia dla twojej owczarni.

Teotokion: Ty, któraś Mądrość i Słowo Ojca zrodziła w niewypowiedziany
sposób, ulecz okropną ranę mojej duszy i połóż kres boleści serca.

Katabasja: Otworzę me usta i napełnię się duchem, zaśpiewam mój poemat
Matce Króla, świetliście zatryumfuję, i ciesząc się wyśpiewam
wszystkie Twoje cuda.

Pieśń 3

Hirmos: Mocą krzyża Twego, Chryste, umocnij moje myśli, abym opiewał i
sławił Twoje zmartwychwstanie po trzech dniach.

Drogą życia haniebnie podróżując, Chryste, zraniony zostałem przez
zbójców w żądzach, lecz błagam Cię, podnieś mnie.

Zbójcy rozbili mój rozum i zostawili mnie ledwo żywego w ranach moich
grzechów, lecz ulecz mnie, Panie.

Obnażyły mnie, Zbawco Chryste, zakazane przez Ciebie żądze i zraniły
rozkosze, lecz wylej na mnie miłosierdzie.

Teotokion: Módl się nieustannie do Tego, który wyszedł z Twego łona,
Czysta, abyśmy zostali wybawieni z oszustwa diabła, śpiewający Tobie,
Matko Boża.

Inny hirmos: Ty jesteś umocnieniem przybiegających do Ciebie, Panie,
Ty jesteś światłością omroczonych i Tobie śpiewa duch mój.

Sławnie węglem nauki spaliłeś ciernie żądz i rozgrzewasz zgromadzenie
mnichów.

Wonny olejek uświęcenia od poszczących, czcigodny aromat, cały
złożyłeś się w woń wonności Bożej.

Ucząc się w prawach nauki potopiłeś żądze, jak obcych teraz żołnierzy
faraona, potokiem Twoich łez.

Teotokion: Powstrzymaj wzburzenie moich niestałych myśli, Czysta,
kierując mnie, Matko Boża, ku Twemu Synowi.

Katyzma poetycka, ton 4:

Prosomion: Przedziwnie.

Trzymając Twój przeczysty krzyż, Zbawco nasz, jako oręż zbawienia, tak
Tobie śpiewamy: Zbaw nas, który dobrowolnie za nas cierpiałeś, Boże
wszystkich, jako wielce miłosierny.

Chwała. Świętemu, ton 4:

Prosomion: Wzniosłeś się.

Cnotami ku niebu zajaśniałeś, jawnie postawiony, wszedłeś pobożnie w
niezmierzonej głębi wizje Boga, zwyciężywszy wszystkie demoniczne
podstępy, chroniąc ludzi od ich szkodliwości przez cnoty, Janie
Klimaku, i teraz modlisz się o zbawienie sług twoich.

I teraz. Teotokion. Prosomion:

Siedzący na tronie cherubinów i mieszkający w łonie Ojca, cieleśnie
siedzi jak na swoim świętym tronie, Władczyni, w Twoim łonie. Bóg
bowiem tak zakrólował nad wszystkimi narodami i rozumnie teraz Jemu
śpiewajmy, którego i Ty błagaj, Czysta, aby zbawił sługi Twoje.

Pieśń 4

Hirmos: Usłyszałem wieść o mocy krzyża, że raj otworzył nam, i
zawołałem: Chwała mocy Twojej, Panie!

Zbójcy ukradli moje Boże czyny i zostawili mnie męczonego przez rany.

Niestałe moje myśli wyrzuciły mnie z Twoich przykazań, Zbawco, przeto
jestem zraniony przez grzechy.

Kapłan zobaczywszy mnie zranionego przeszedł obok, Zbawco mój, lecz Ty
mnie zbaw.

Teotokion: Wysławiamy Ciebie jako Panią, Bogurodzico Dziewico, i
przybiegamy do Twojej przystani, wierni.

Inny hirmos: Usłyszałem, Panie, o tajemnicy Twojej Opatrzności,
poznałem czyny Twoje i wysławiłem Twoje Bóstwo.

Jako wonny kwietnik i uduchowiony raj cnót rozkwitnąłeś
wstrzemięźliwością, którą nakarmiłeś wszystkich czczących ciebie.

Wysławiamy ciebie jako prawodawcę nauczania i najłagodniejszą regułę
dla mnichów, jako Mojżesza ciebie i Dawida zaiste zdobywszy, ojcze
błogosławiony.

Zasadzony nad wodami wstrzemięźliwości okazałeś się, błogosławiony,
kwitnącą rózgą, przynoszącą owoce pobożności, ojcze.

Teotokion: Zajaśniałego od Ojca poza czasem, Matka Boża w czasie nam
zrodziła, do którego módl się o zbawienie śpiewających Tobie.

Pieśń 5

Hirmos: Od poranka wołamy do Ciebie, Panie: Zbaw nas, Ty bowiem jesteś
Bogiem naszym, poza Tobą innego nie znamy.

Jezu, nawiedź rany mojej duszy, proszę, jak dawno temu wpadłego w ręce
zbójców, i ulecz moją chorobę, Chryste.

Zaniemogłem chorobliwie od ran grzechów, Chryste mój, i stąd nagi leżę
bez cnót Bożych błagając, abyś mnie zbawił.

Kapłan, gdy mnie zobaczył i lewita, nie pomogli przechodząc obok, ale
Ty sam jako łaskawy dałeś teraz zbawienie i zbawienie.

Teotokion: Nie pogardzaj, Władco, mną nieszczęsnym, błagam, mającym
boleśnie zraniony rozum przez zbójców, ale ulituj się nade mną,
Zbawco, dla modlitw Twojej Rodzicielki.

Inny hirmos: Całego odrzuciłeś mnie od oblicza Twego, Światłości
Niezachodząca, i okryła mnie, nieszczęsnego, obca ciemność, ale proszę
Cię, nawróć mnie i skieruj ku światłości drogi przykazań Twoich.

Wygasiwszy wszystkie żądze rosą twoich wysiłków, ojcze błogosławiony,
obficie zapłonąłeś ogniem miłości i wiary, stając się światłem
wstrzemięźliwości, oświeceniem beznamiętności i synem dnia.

Przez twoją Bożą uprawę ziemi wyhodowałeś szczep winny, ojcze, i
włożyłeś do tłoczni, tłoczyłeś trudy nauki i napełniłeś duchowy
kielich wstrzemięźliwości, weseląc serca twojej owczarni.

Dobrze zniosłeś podstępy i rany wrogów, okazałeś się kolumną
cierpliwości, umacniając twoją owczarnię Bożą laską na pastwisku
wstrzemięźliwości oraz nad wodami nauki wychowując, błogosławiony.

Teotokion: Naśladując mowy Twoich warg, Najczcigodniejsza,
błogosławimy Ciebie, Tobie bowiem zaiste rzeczy wspaniałe uczynił Pan,
wywyższając Ciebie i prawdziwą Matką Bożą okazał Ciebie zrodzony z
Twego łona.

Pieśń 6

Hirmos: Otoczyła mnie otchłań, grobem moim jest wieloryb, ja zaś
zawołałem do Ciebie, Przyjacielu człowieka, i zbawiła mnie prawica
Twoja, Panie.

Przez żądze roztrwoniłem Boże życie, Władco, będąc boleśnie zranionym
wszelkimi grzechami, przybiegłem do Ciebie błagając, abyś ulitował się
nade mną.

Zbójcy rozkradli moje bogactwo i zostawili mnie jak martwego,
zraniwszy żądzami mój rozum, ale ulitowawszy się nade mną zbaw mnie,
Panie.

Chociaż lewita zobaczył chorobę moich ran, to nie znosząc ran
przeszedł obok, a Ty sam, Przyjacielu człowieka, wylałeś mi obficie
Twoje miłosierdzie.

Teotokion: Godnie sławimy Ciebie, Mario, jako krzew niespalający się i
górę, uduchowioną drabinę i bramę niebios, sławna chlubo
prawosławnych.

Inny hirmos: Oczyść mnie, Zbawco, wielkie są bowiem nieprawości moje i
wyprowadź z głębi zła, błagam, do Ciebie bowiem zawołałem i usłyszałeś
mnie, Boże zbawienia mego.

Przyjąłeś w duszy Boże bogactwo Ducha, nieskalaną modlitwę, czystość,
bogobojność, ciągłe czuwanie i trudy wstrzemięźliwości, przez które
zostałeś poznany jako dom Boży.

Ominąłeś słabość niskich rzeczy, o najmędrszy, niematerialną zaś
modlitwą uskrzydliłeś rozum i okazałeś się dziedzicem wyższego spokoju
ze względu na doskonałe życie.

Potem postu zaiste wygasiłeś ogniste strzały wrogów i zapaliwszy ogień
wiary popaliłeś zuchwałość niewiary i herezji.

Teotokion: Z wysokiego Syjonu zajaśniała wspaniałość przez przyjęcie
ciała według niewypowiedzianego zjednoczenia, z Ciebie, nieznająca
małżeństwa, i oświeca świat.

Kontakion, ton 4:

Prosomion: Objawiłeś się dzisiaj.

Pan postawił ciebie na wysokości prawdziwej wstrzemięźliwości, jak
gwiazdę bez podstępu, prowadzącą swoją światłością krańce świata,
przewodniku Janie, ojcze nasz.

Ikos: Zaiste samego siebie uczyniłeś domem Bożym, ojcze, przez twoje
Boże cnoty, jawnie jak złotem błyszczącym ozdobiwszy się wiarą,
nadzieją i miłością prawdziwą, tłumacząc Boże prawa, przez
wstrzemięźliwość pouczywszy jak bezcielesny. Zdobyłeś rozum, męstwo,
niewonność i pokorę, przez którą wzniosłeś się, przeto i oświeciłeś
się nieustannymi modlitwami i przyjąłeś niebieskie mieszkania,
przewodniku Janie, ojcze nasz.

Czytanie synaksarionu dnia.

Także żywot czcigodnego ojca naszego Jana Klimaka, zmarłego w pokoju.

Stichosy: Ciałem i żywy, martwy jest Jan,

Wiecznie żyje i martwy okazuje się bez oddechu,

Spisaną zostawiwszy drabinę wstępowania,

Pokazuje drogę swego wstępowania,

Jan umarł trzydziestego dnia.

Dla jego modlitwa, Boże, zmiłuj się i zbaw nas. Amen.

Pieśń 7

Hirmos: Wywyższany ojców Pan płomień wygasił, młodzieńców rosą zrosił,
zgodnie śpiewających: Boże, błogosławiony jesteś.

Zbójcy napadli na mnie, nieszczęsnego, i rannego pozostawili jak
martwego bez oddechu, przeto modlę się do Ciebie: Boże, nawiedź mnie.

Mój rozum zniewoliły zmienne myśli i zraniwszy żądzami pozostawiły
mnie martwego z powodu mnóstwa grzechów, lecz Ty ulecz mnie, Zbawco.

Lewita ujrzał mnie cierpiącego w ranach, ale nie znosząc ran
nieuleczalnych przeszedł obok mnie, Zbawco mój, przeto sam ulecz mnie.

Teotokion: Ty, który wcieliłeś się w Dziewicę, zbawiłeś mnie wylewając
na moje rany obfite miłosierdzie Twoich zmiłowań, Chryste, przeto
sławię Ciebie.

Inny hirmos: Dzieci żydowskie w Babilonie niegdyś wiarą w Trójcę
płomień w piecu zdeptały, śpiewając: Ojców Boże, błogosławiony jesteś.

Na pastwisku wyższego królestwa wychowałeś twoją owczarnię, ojcze, i
laską dogmatów wiary odpędziwszy herezje, zaśpiewałeś: Ojców naszych
Boże, błogosławiony jesteś.

Przyobleczony w szaty godne wzywającego, wszedłeś do komnaty
małżeńskiej królestwa Chrystusa na wysokościach, w której spocząłeś
wołając: Ojców naszych Boże, błogosławiony jesteś.

Przez wstrzemięźliwość okazałeś się suchą rzeką dla grzechów, ojcze,
zatapiając marzenia i oczyszczając skalanie wołających z wiarą: Ojców
naszych Boże, błogosławiony jesteś.

Teotokion: Z Twego łona przyszedł wcielony Pan wszystkich, Dziewico,
przeto myśląc o Tobie prawosławnie, Bogurodzico, wołamy do Twego Syna:
Ojców naszych Boże, błogosławiony jesteś.

Pieśń 8

Hirmos: Tobie, Stwórco wszystkich, młodzieńcy w piecu uczyniwszy chór,
śpiewali: Wszystkie dzieła Pana, śpiewajcie i wywyższajcie na
wszystkie wieki.

Z powodu moich zbójeckich myśli, Zbawco, zniszczyłem moje życie ranami
grzechów, przeto pozbawiłem się obrazu Bożego, Ciebie Boga przyjaznego
człowiekowi, ale ulituj się nade mną.

Przyszedłeś na ziemię z wysokości, Zbawco, ulitowawszy się nade mną,
bitym przez grzechy i zranionym, Szczodry, i wylałeś na mnie, Chryste,
Twoje miłosierdzie.

Ty, Władco Zbawco, ciało i duszę dałeś na wybawienie za mnie i
zbawiłeś mnie jako miłosierny, zranionego mieczem grzechów, leżącego w
niewyleczonych ranach.

Teotokion: Ciebie, któraś na słowo Boże zrodziła Pana i jesteś
Dziewicą, co przewyższa rozum, wszystkie dzieła błogosławimy i
wywyższamy na wszystkie wieki.

Inny hirmos: Króla niebios, któremu śpiewają zastępy anielskie,
chwalcie i wywyższajcie na wszystkie wieki.

Zdobyliśmy ciebie, ojcze, zaiste jako uduchowioną kolumnę i wzór
wstrzemięźliwości, wszyscy czcimy twoją pamięć, Janie.

Raduje się mnóstwo mnichów i weseli się zgromadzenie sprawiedliwych,
bowiem wraz z nimi godnie przyjąłeś koronę.

Ozdobiony cnotami wszedłeś do komnaty weselnej niewypowiedzianej
chwały, śpiewając Chrystusowi pieśń na wieki.

Teotokion: Nie pogardzaj, Dziewico, potrzebującymi Twojej pomocy,
śpiewającymi i wywyższającymi Ciebie na wieki.

Pieśń 9

Hirmos: Izajaszu, wesel się, oto Dziewica poczęła w łonie i rodzi Syna
Emanuela, Boga i Człowieka, Wschód jest imię Jego. Jego wywyższając,
Dziewicę uwielbiamy.

Twoich przykazań, Władco, nie zachowałem w moim umyśle, wszedłem w
rozkosz żądz, pozbawiłem się łaski i pokryty ranami zostałem wyrzucony
nagi, przeto modlę się do Ciebie, Zbawco, zbaw mnie.

Lewita nie zechciał obmyć moich ran, ale przyszedłeś do mnie, Boże, ze
współczuciem i wylałeś na mnie miłosierdzie Twoich zmiłowań, jako
doskonały Lekarz uleczając mnie.

Jako łaskawy ulitowawszy się zbawiłeś mnie, Chryste, okrutnie do ran
pobitego przez zbójców, swoją duszę i ciało jak dwa denary dałeś na
zbawienie.

Teotokion: Twoje zrodzenie, Bogurodzico, przewyższa rozum, poczęłaś
bowiem w sobie bez męża i dziewicze jest Twoje zrodzenie, albowiem
zrodził się Bóg, którego wysławiając Ciebie błogosławimy.

Inny hirmos: Zaprawdę wyznajemy Ciebie jako Bogurodzicę, przez Ciebie
zbawieni, Dziewico czysta, z bezcielesnymi chórami Ciebie uwielbiając.

Lekarzu chorych w grzechach, przyszedłeś od Boga, błogosławiony, aby
zgubić i przepędzić złe duchy, przeto błogosławimy ciebie.

Pozostawiłeś ziemię jako mieszkanie zniszczenia, ojcze, i zamieszkałeś
w ziemi łagodnych, z nimi radując się rozkoszujesz się Bożą słodyczą.

Dzisiaj jest świąteczny dzień, albowiem zwołuje wszystkie mnisie
owczarnie do duchowego chóru, na ucztę i pokarm życia
niezniszczalnego.

Teotokion: W Tobie zamieszkał Ten, który przedtem zrzucił przywódcę
zła, oszusta i zabójcę ludzi, Najczystsza, zrodził się z Ciebie i
zbawił nas wszystkich.

Eksapostilarion zmartwychwstania i świętego:

Prosomion: Niewiasty, usłyszcie.

Odszedłeś od świata żądz jako szkodliwego i umartwiwszy ciało przez
post odnowiłeś moc duszy, czcigodny, i sławnie wzbogaciłeś się chwałą
niebieską, przeto nie przestawaj modlić się za nami, Janie.

Teotokion: Przez Ciebie zbawieni, wyznajemy Ciebie we właściwym sensie
jako Bogurodzicę, Władczyni, albowiem w niewypowiedziany sposób
zrodziłaś Boga, który krzyżem zniszczył śmierć i pociągnął do siebie
zgromadzenia sprawiedliwych, z którymi wysławiamy Ciebie, Dziewico.

Do psalmów pochwalnych dodajemy stichery Oktoechosu i Anatoliosa.

Mówimy także stichos: Powstań, Panie Boże mój, niech wzniesie się ręka
Twoja, nie zapominaj na zawsze o ubogich Twoich.

Isomelos, ton 1: Przyjdźcie, pracujmy w tajemnej winnicy i czyńmy w
niej owoce pokuty, nie trudząc się w pokarmach i napojach, ale w
modlitwach i postach poprawiając cnoty, dzięki czemu Pan żyjącym
zgodnie z wolą Bożą da denara, którym wybawi duszę z długu grzechów,
jedyny wielce miłosierny.

Chwała, i teraz. Błogosławiona jesteś. Wielka doksologia i rozesłanie.
Chwała, i teraz. Stichera Ewangelii, katecheza i pierwsza godzina.

Na Liturgii typika i Błogosławieństwa według tonu. Prokimenon lekcji
według tonu i świętemu, ton 7: Niech się weselą święci w chwale i
niech się radują na łożach swoich. Stichos: Zaśpiewajcie Panu pieśń
nową, albowiem Pan dokonał cudów. Lekcja dnia z Listu do Hebrajczyków,
perykopa 314, i druga świętemu, z Listu do Efezjan, perykopa 229.
Alleluja, według tonu, i świętemu. Stichos: Zasadzeni w domu Pańskim,
zakwitną na dziedzińcach Boga naszego. Ewangelia według Marka,
perykopa 40, i świętemu, według Mateusza, perykopa 10. Koinonikon:
Chwalcie Pana z niebios, chwalcie Go na wysokościach. Drugi: W pamięci
wiecznej będzie sprawiedliwy, nie ulęknie się złych pogłosek.

W niedzielę wieczorem,

po psalmie wstępnym do: Panie, wołam do Ciebie, dodajemy dziesięć
stichosów.

Śpiewamy cztery stichery Oktoechosu i isomelosy trójpieśni kyr Józefa.
Ton 3:

Prosomion: Wielka krzyża.

Okażmy wielkie wysiłki w czasie wstrzemięźliwości, wierni, albowiem
otrzymamy wielką chwałę, przez miłosierdzie wielkiego Boga wybawiani z
płomienia Gehenny.

Przepołowiwszy teraz czas poszczenia, jawnie okażmy zasadę Bożego
życia i gorąco starajmy się osiągnąć cnotliwy koniec życia, abyśmy
otrzymali niestarzejącą się słodycz.

Inna stichera kyr Teodora:

Ton 7. Prosomion: Pod Twój cień.

Przepołowiwszy świętą drogę poszczenia, pobiegnijmy do przyszłej
radości, olejem dobrych uczynków namaściwszy dusze, abyśmy mogli
pokłonić się Chrystusowi Bogu naszemu i Bożym cierpieniom, uprzedzając
budzące bojaźń i święte zmartwychwstanie.

Trzy stichery z Menei. Chwała, i teraz. Teotokion. Wejście.

Prokimenon, ton 8: Nie odwracaj Twego oblicza od Twego dziecka, bowiem
cierpię, szybko mnie usłysz, zważ na duszę moją i zbaw ją.

Na stichownie isomelos dnia. Ton 7:

Zasadziwszy winnicę i przyzwawszy robotników blisko jest Zbawca.
Przyjdźcie, szermierze postu, otrzymamy nagrodę, albowiem bogaty i
miłosierny jest Dawca, mało czyniąc otrzymamy duchowe miłosierdzie.

Inny isomelos. Ton 6: Adam wpadł w zbójeckie myśli, został oszukany
przez rozum i zranił duszę, leży bez pomocy, ani kapłan przed Prawem
nie zwróci nań uwagi, ani lewita według Prawa nie spojrzy na niego,
tylko Ty, Boże, który nie przyszedłeś z Samarii, ale z Bogurodzicy,
Panie, chwała Tobie.

Męczennikom: Twoi męczennicy, Panie, nie wyrzekli się Ciebie, nie
odstąpili od Twoich przykazań, dla ich modlitw zmiłuj się nad nami.

Chwała, i teraz. Teotokion, ton 6: Jak archanioł zaśpiewajmy, wierni,
niebieskiej komnacie i bramie zaiste zapieczętowanej. Raduj się,
dzięki której przyszedł do nas Zbawca wszystkich, Chrystus, Dawca
życia i Bóg, który zrzuci dręczycieli, naszych bezbożnych wrogów, ręką
Twoją, Przeczysta, Nadziejo chrześcijan.

I dalszy ciąg zgodnie ze zwyczajem.

Na powieczerzu śpiewamy służbę świętemu, którego pamięć wypada w
czwartek wielkiego kanonu.
