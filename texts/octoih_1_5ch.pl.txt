W ŚRODĘ WIECZOREM,

do: Panie, wołam do Ciebie, dodajemy stichery apostołom. Ton 1:

Prosomion: Chwalebni męczennicy.

Stichos: Jeżeli będziesz pamiętać o nieprawościach, Panie, Panie,
któż się ostoi? Ale u Ciebie jest oczyszczenie.

Chwalebni apostołowie, powołani przez Boga uczniowie Chrystusa,
nauczyciele świata, znalazłszy Pana Boga i Orędownika ludzi do
Niego pobożnie przylgnęliście i Jego jako Boga i jako doskonałego
człowieka jawnie głosiliście w świecie.

Stichos: Dla imienia Twego cierpiałem Panie, cierpiała dusza moja
dla słowa Twego, dusza moja ma nadzieję w Panu.

Mądrzy apostołowie, powołani przez Boga uczniowie Chrystusa,
nauczyciele świata, waszymi modlitwami umocniliście mnie Bożą
nauką i zawsze pomagacie mi chodzić ciasną ścieżką, abym dotarł
do zamieszkania w ogromnym raju.

Stichos: Od straży porannej do nocy, od straży porannej niech Izrael
ma nadzieję w Panu.

Opiewam Piotra pierwszego tronu, Pawła, Jakuba, Andrzeja i Filipa,
Szymona, Bartłomieja i Tomasza, a także Mateusza, Jana, Marka i
Łukasza, którzy spisali Dobrą Nowinę, chór wybrany przez Boga z
innymi siedemdziesięcioma jako świadkowie i głosiciele Słowa.

Inne stichery wielkiemu hierarsze i cudotwórcy Mikołajowi. Ton 1:

Prosomion: Niebieskich zastępów.

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Wspaniałe kwiaty cerkiewne, jakby dla piskląt wyższego gniazda
anielskiego, Mikołaju wszechbłogosławiony, zawsze wzywasz do Boga
za wszystkimi ludźmi, którzy są w utrapieniach, biedach i pokusach
oraz wybawiasz ich Twoimi modlitwami.

Stichos: Chwalcie Pana wszystkie narody, wysławiajcie Go wszyscy
ludzie.

Niebieską dobroć przechodząc i przedziwną poznając jej chwałę,
Święte Świętych, przeto i nam niebieskie słowa zawsze żywych ich
spojrzeń okazujesz, święty ojcze.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Upiększenie świętej szaty, czynami uczyniłeś cnotami
najświętszą, ojcze mający Boga w sercu, przeto i nam czynisz
święte czynności przedziwnie sławetnych cudów, ze względu na
Chrystusa wybawiając nas z okropieństw.

Chwała, i teraz. Teotokion: Wzburzony głębią grzechów przybiegam
do cichej Twojej przystani najświętszej Twojej modlitwy,
Bogurodzico, i wołam do Ciebie: Zbaw mnie, wyciągnąwszy mi, Twemu
słudze, Twoją mocną prawicę, Nieskalana.

Także: Pogodna Światłości. Prokimenon dnia. Pozwól, Panie, w
wieczór ten.

Na stichownie stichery apostołom. Ton 1:

Wspaniała fletnia apostolska, kierowana Świętym Duchem,
zlikwidowała obrzydłe ofiary dla biesów i głosząc jedynego Boga
wybawiła narody z oszustwa bożków oraz nauczyła kłaniać się
Trójcy Jednoistotnej.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Zgodnie pochwalmy Piotra i Pawła, Łukasza, Mateusza, Marka, Jana,
Andrzeja, Tomasza, Bartłomieja, Szymona Kananitę, Jakuba, Filipa i
cały chór uczniów godnie wysławmy.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Prosomion. Męczennikom: Chwalebni męczennicy, was nie pokryła
ziemia, ale przyjęło niebo i otworzono wam bramy raju, gdzie będąc
rozkoszujecie się drzewem życia, modląc się do Chrystusa o danie
naszym duszom pokoju i wielkiego miłosierdzia.

Chwała, i teraz. Teotokion: Raduj się radości praojców i
apostołów, wesele męczenników, nasza opieko, Twoich sług,
Dziewico.

Także: Teraz pozwalasz odejść. Trisagion i po Ojcze nasz troparion
i rozesłanie.

W ŚRODĘ NA POWIECZERZU,

Kanon ku czci Najświętszej Bogurodzicy. Ton 1.

Pieśń 1

Hirmos: Pieśń zwycięską wszyscy śpiewajmy Bogu, który uczynił
przedziwne cuda wyciągniętą prawicą i zbawił Izraela, albowiem
się wysławił.

Krzew przedstawiał Ciebie, Bogurodzico, nosiłaś bowiem ogień
zaiste nie do zniesienia, pozostając niespaloną, przeto Ciebie
wiernymi głosami zawsze wysławiamy w pieśniach.

Bóg Słowo przyoblekł się w człowieka wcielając się w Ciebie, co
przewyższa słowa, Przeczysta, przeto wszystko, co oddycha, sławi
Ciebie, kłania się Tobie i słusznie czci.

Chwała. Poczęłaś niewypowiedziane Słowo, Przeczysta, trzymające
wszystkie krańce ziemi i zrodziłaś Je, módl się gorliwie do
Niego, aby zmiłował się nad nami.

I teraz. Ty, która jedyna przedwiecznego Boga w czasie zrodziłaś
wcielonego, przeczysta Władczyni, ulecz ciągle pożądliwe żądze
mojej duszy.

Pieśń 3

Hirmos: Niechaj moje serce umocni się w Twojej woli, Chryste Boże,
któryś nad wodami umocnił drugie niebo i na wodach założyłeś
ziemię, Wszechmocny.

Aby przebóstwić ludzkość Bóg stał się człowiekiem z Ciebie,
Dziewico czysta, co przewyższa słowa i sens, przeto zgodnie Ciebie,
wierni, uwielbiamy.

Nieopisany w swej naturze wcielając się w Ciebie, Pełna Łaski,
Czysta, stał się opisywalny, módl się do Niego nieustannie, aby
obdarzył łaską i oświecił dusze błogosławiących Ciebie.

Chwała. Nieprzynoszące owoców wszystkie moje myśli odetnij od
niepłodności i okaż moją duszę przynoszącą owoce cnot,
najświętsza Bogurodzico, wiernych pomocy.

I teraz. Wybaw mi, Nieskalana, z wszelkich kłopotów i licznych
zgorszeń węża, wiecznego ognia i ciemności, która zrodziłaś nam
Światłość Niezachodzącą.

Pieśń 4

Hirmos: Przewidując w duchu wcielenie Słowa, proroku Habakuku,
głosiłeś wołając: Gdy przybliżą się lata, zostaniesz poznany,
gdy nadejdą czasy, okażesz się, chwała mocy Twojej, Panie.

W przeczystym Twoim łonie zamieszkał Chrystus, najświętsza
Władczyni, i przebóstwił nas przyjmując uduchowione ciało, przeto
Ciebie, czystą Matkę, prawosławnie opiewamy, Władczyni, świata
pomocy.

Święta Bogurodzico, uświęć nas, która Najświętszego
zrodziłaś ciałem, chcącego upodobnić się do ludzi i okaż nas
wszystkich, Przeczysta, uczestnikami królestwa niebieskiego przez
Twoje modlitwy.

Chwała. Dziewico Bogurodzico, nieskalana obrono, oczyść mnie teraz
zorzami Twoich łask, skalanego grzechami, i podaj mi pomocną dłoń,
abym wołał: Chwała mocy Twojej, Panie.

I teraz. Okazałaś się uświęconą świątynią Boga dla wcielonego
w Ciebie, Bogurodzico, co przewyższa rozum, módl się do Niego, aby
oczyścił skalanie naszych grzechów i okazał nas świątyniami oraz
mieszkaniem Ducha.

Pieśń 5

Hirmos: Twój pokój daj nam, Synu Boży, innego bowiem poza Tobą
Boga nie znamy, imię Twoje wyznajemy, albowiem jesteś Bogiem żywych
i umarłych.

Martwym uczyniło mnie niegdyś złe spożycie w Edenie, rodząc zaś
Życie, Czysta, ożywiłaś dawno temu umarłego przez drzewo, abym
Ciebie wysławiając opiewał.

Wybaw mnie, Najczystsza, z okropnych nieszczęść, podnieś z żądz
okrytego wrzodami, wybaw mnie z niewoli i uciemiężenia przez złych
biesów, czczącego Ciebie w miłości.

Chwała. Znamy Ciebie jako obłok i raj, bramę Światłości,
ołtarz, runo i szkatułkę noszącą w sobie mannę, słodycz
świata, czysta Dziewico Matko.

I teraz. Rodząc, Nieskalana, Boga Emanuela, który stał się
człowiekiem ze względu na miłosierdzie, módl się do Niego jako do
Przyjaciela człowieka, Czysta, aby zlitował się nad ludźmi,
którzy zgrzeszyli.

Pieśń 6

Hirmos: Jak Jonasza proroka wyprowadź Chryste Boże moje życie ze
zniszczenia, wołam do Ciebie, Przyjaciela człowieka, albowiem Ty
masz życie, niezniszczalność i moc.

Skalany licznymi grzechami modlę się do Ciebie, będącej łaskawą
i nieskalaną arką, abyś obmyła mnie z wszelkiego skalania Twoim
orędownictwem.

Bądź mi sterniczką, Czysta, strwożonemu w okropnej głębi
życiowych pokus, i skieruj mnie do zbawczej przystani, i zbaw mnie.

Chwała. Gwałtowna burza myśli, ataku żądz i głębia grzechów
trwożą moją nieskalaną duszę, pomóż mi, święta Władczyni.

I teraz. Mario nazwana świętą obroną, uświęć moją skalaną
rozkoszami nieszczęsną duszę i uczyń mnie uczestnikiem Twojej
Bożej chwały.

Także: Panie, zmiłuj się, trzy razy. Chwała, i teraz.

Katyzma poetycka, ton 1:

Prosomion: Żołnierze strzegący Twego grobu.

Dziewico i Karmicielko jednego z Trójcy, raju przepiękny, zbawienie
ludzi, Twoją opieką zbawiaj pobożnie śpiewających Tobie: Ty
bowiem zrodziłaś głoszonego przez proroków, Ty nosiłaś wszystko
trzymającego jako Matka Chrystusa Boga.

Pieśń 7

Hirmos: Twoich dzieci, Zbawco, będących w piecu, nie dotknął
ogień, ani nie nękał, a wtedy troje jak jednymi ustami śpiewało i
błogosławiło, mówiąc: Błogosławiony Bóg ojców naszych.

Syn Ojca niemającego początku zamieszkał w Twoim łonie,
przyjąwszy ludzką naturę, aby nas wybawić jako Bóg od złych
książąt ciemności, Bogurodzico czysta, kłaniających się Jemu.

Upiększona Bożymi cnotami, czysta Dziewico, zrodziłaś Słowo
współniemające początku z Ojcem, które zaiste cnotami pokryło
niebiosa, do którego zawsze módl się, aby zlitował się nad nami.

Chwała. Uświęć nasze myśli, umocnij dusze wszystkich, Matko
Boża, abyśmy z niewypowiedzianego miłosierdzia wcielonego w Ciebie,
Dziewico, Syna Ojca niemającego początku, czynili dobre czyny.

I teraz. Ożyw mój umysł, umarły przez liczne żądze, Nieskalana,
umocnij mnie w czynieniu dobrych dzieł, abym wielbił Ciebie jako
wspomożycielkę chrześcijan i nadzieję.

Pieśń 8

Hirmos: Tego, którego lękają się aniołowie i wszystkie zastępy
jako Stwórcy i Pana, opiewajcie kapłani, wysławiajcie dzieci,
błogosławcie ludzie i wywyższajcie na wszystkie wieki.

Wybawiamy się z wszelkich pokus Twoimi nieustannymi modlitwami do
Boga, Nieskalana, Ciebie Bogurodzicę znając jako błogosławioną i
pełną radości.

Wspaniale wciela się w Ciebie bezcielesny, do którego módl się,
Przeczysta, aby umartwił żądze mego ciała i ożywił moją duszę
zmarła przez grzechy.

Chwała. Zrodziłaś Zbawcę i Boga, Przeczysta, który uleczył
chorobę Adama stworzonego z prochu, przeto módl się do Twego Syna,
aby uleczył rany mojej duszy, pozostające bez uleczenie.

I teraz. Podnieś leżącego w głębinie zła i zwycięż walczących
teraz ze mną wrogów, zjadających nieprzystojnymi rozkoszami moją
duszę, nie odrzucaj mnie, Czysta, lecz ulituj się i wybaw mnie.

Hirmos 9

Hirmos: Świetlisty obłok, w którym Władca wszystkich jak deszcz
zstąpił z niebios na runo i wcielił się ze względu na nas,
niemający początku stał się człowiekiem, uwielbiajmy wszyscy
Czystą jako Matkę Boga.

Zrodziłaś Bożą Światłość, Nieskalana, która zajaśniała z
Ojca, ulituj się nad moją duszę omroczoną oszustwami życia i
będącą pośmiewiskiem wrogów, i skieruj ku światłości zbawczej
pokuty, Czysta.

Izajasz zobaczył Ciebie jako świetlisty obłok, z którego
zajaśniało nam Słońce Sprawiedliwości, tajemnie oświecające
stworzenie, przeto z wiarą śpiewamy Tobie jako najlepszej wśród
niewiast.

Chwała. Będąc miłośnikiem grzechu żyję w lenistwie i drżę
przed nieuniknionym Sądem, Czysta, na którym Twoimi świętymi
modlitwami, Dziewico Oblubienico Boża, zachowaj mnie nieosądzonego,
abym zawsze wielbił Ciebie jako wspomożycielkę.

I teraz. Drżę przed Sądem, Dziewico, i niezapomnianym okiem Twego
Syna, gdyż popełniłem liczne grzechy na ziemi, przeto wołam do
Ciebie: Najmiłościwsza Władczyni, pomóż mi i wtedy w potrzebie
wyrwij mnie nieosądzonego, Czysta.

Także: Zaprawdę godne to jest, i pokłon. Trisagion i po Ojcze nasz
tropariony, ciąg dalszy i rozesłanie.

W CZWARTEK RANO,

po pierwszej recytacji Psałterza katyzmy poetyckie. Ton 1:

Mądrzy łowcy świata, od Boga przyjąwszy miłosierdzie, módlcie
się i teraz za nami śpiewającymi: Panie, wybaw Twoje miasto i z
trzymających złości uwolnij nasze dusze dla modlitw apostołów.

Stichos: Na całą ziemię rozejdzie się ich głoszenie i aż do
krańców ziemi ich słowa.

Uczcijmy w pieśniach, wierni, trąby Chrystusowe głoszące Boga,
mądrych apostołów, jeźdźców, którzy poruszyli morze
bezbożnictwa i przyciągnęli ludzkość jakby z głębin ku
przystani Bożego zbawienia, łaską Ducha.

Chwała, i teraz. Teotokion: Zdobywszy Bogurodzicę Marię jako mur
obronny, przyjdźcie, wierni, pokłońmy się i przypadnijmy do Niej,
ma nowiem odwagę przed zrodzonym z Niej, modli się i wybawia z
gniewu i śmierci nasze dusze.

Po drugiej recytacji Psałterza katyzmy poetyckie. Ton 1:

Sieć słowną splecioną przez retorów rybacy podarli pałeczką
krzyża, oświecając narody, aby pobożnie sławiły Ciebie,
prawdziwego Boga, przeto śpiewamy Tobie, który ich umocniłeś:
Chwała Ojcu i Synowi, chwała jednoistotnemu Duchowi, chwała Temu,
który przez apostołów oświecił świat.

Stichos: Niebiosa będą sławić cuda Twoje, Panie.

Światłość ze Światłości zajaśniała przed wiekami, a w czasie
objawiła się na ziemi i oświeciła świat przez was,
błogosławieni, przeto wszyscy oświeciliśmy się przez wasze Boże
nauki i czcimy waszą świętą pamięć, apostołowie.

Stichos: Przedziwny jest Bóg w świętych swoich, Bóg Izraela.

Męczennikom: Modlimy się wszyscy do męczenników Chrystusowych, z
miłością i wiarą przyszedłszy do nich, bowiem oni proszą o nasze
zbawienie, oni toczą łaskę uzdrowień, oni odpędzają pułki
biesowskie, jako strażnicy wiary.

Chwała, i teraz. Teotokion: Nadziejo chrześcijan, najświętsza
Dziewico, módl się nieustannie do Boga, którego zrodziłaś w
sposób przewyższający rozum i słowa, za tych, którzy śpiewają
Tobie, aby dać odpuszczenie grzechów nam wszystkim i poprawę
życia, z wiarą i miłością zawsze sławiących Ciebie.

Po trzeciej recytacji Psałterza katyzmy poetyckie. Ton 1:

Światła duchowe, jaśniejący uczniowie Zbawcy, jak ogień
oświeciliście całą ziemię Bożą nauką, przeto modlę się,
abyście oświecili waszymi świetlistymi promieniami moją duszę
pozostającą w ciemności, błogosławieni.

W Mirze cieleśnie żyjąc, hierarcho, okazałeś się namaszczony
duchową mirrą, ojcze Mikołaju, i Mirę napełniłeś wonią Twoich
cudów, rozlewając zawsze płynącą mirrę, przeto Twoją pamięć
czcimy wonnymi mirrą pieśniami.

Chwała, i teraz. Teotokion: Prorocy wyraźnie ogłosili Ciebie,
Dziewico, Matką Bożą, apostołowie Boży głosili w świecie, a my
uwierzyliśmy, przeto wszyscy pobożnie i mądrze czcząc śpiewamy
Tobie, zawsze nazywając Ciebie prawdziwą Bogurodzicą.

Kanon ku czci świętych apostołów. Poemat Teofana. Ton 1.

Pieśń 1

Hirmos: Twoja zwycięska prawica wspaniale wysławiła się w mocy,
ona bowiem, o Nieśmiertelny, jako wszechmocna starła przeciwników i
otworzyła Izraelitom nową drogę na głębokości morza.

Oświeciwszy się Bożymi zorzami trójsłonecznej jasności, sławni,
zaprawdę z tej przyczyny zostaliście nazwani bogami, świetliści
apostołowie, przeto słusznie was z wiarą czcimy (dwa razy).

Wierni słudzy Słowa, które z miłosierdzia objawiło się na ziemi
w ciele, byliście wiernymi wykonawcami wszystkich Jego nakazów,
zawsze czczeni apostołowie.

Całego mnie oświećcie świetlistymi promieniami Najświętszego
Ducha zawsze błogosławieni, pokrytego ciemnością grzechów, i
skierujcie mnie na drogi pokuty.

Teotokion: Bogurodzico nieskalana Władczyni, radości apostołów,
będąc Matką Tego, który przez nich wspaniale mówił, módl się z
nimi, aby wybawił mnie z ognia gehenny.

Inny kanon ku czci świętego ojca naszego Mikołaja Cudotwórcy,

mający akrostych: Tobie, Mikołaju, pierwszy przynoszę śpiew.
Poemat Józefa. Ton 1.

Pieśń 1

Hirmos: Pieśń zwycięską wszyscy śpiewajmy Bogu, który uczynił
przedziwne cuda wyciągniętą prawicą i zbawił Izraela, albowiem
się wysławił.

Upiększony koroną sprawiedliwych i stojąc przed tronem łaski,
Mikołaju, wieńczących teraz ciebie z wiarą pieśniami, zawsze
zbawiaj twoimi modlitwami.

Błogosławiony Mikołaju, który przyjąłeś łaskę uzdrowień,
ulecz twoimi modlitwami rany mojej duszy i wybaw mnie z ogarniających
pokus, modlę się.

Mocną twoją modlitwą, Mikołaju, ulecz moją duszę osłabłą
przez grzechy i wybaw mnie ze złego życia, modlę się.

Teotokion: Omroczenie mego umysłu odpędź Twoją Światłością,
Nieskalana, i wybaw mnie z wiecznej ciemności, abym zawsze opiewał
Twoją wspaniałość.

Pieśń 3

Hirmos: Ty jeden znasz ludzkiej natury słabość i we współczuciu w
nią się przybrałeś, przepasz mnie mocą z wysoka, abym zaśpiewał
Tobie, Święty: Duchowa świątynio niewypowiedzianej Twojej chwały,
Przyjacielu człowieka.

Jako jeden niewidzialny Bóg byłeś widzialny wcielony i wybrałeś
uczniów, aby w całym świecie głosili Twoje imię i wspaniałą
chwałę, błogosławieni Boży apostołowie (dwa razy).

Tobie jednemu zgrzeszyłem, Chryste, Tobie jednemu uczyniłem
nieprawość i duszę skalałem złem, z Twego miłosierdzia oczyść
i zbaw mnie, mającego modlących się do Ciebie, jedyny łaskawy
Jezusie, mądrych Twoich apostołów.

Wybawcie mnie apostołowie miłosierni z goryczy skalań żądzą i
goryczy grzechu, pokutą osładzając moją myśl, jako noszący w
sercach Bożą słodycz, godni wszelkiej czci.

Teotokion: Z niematerialnymi posłańcami, Dziewico nieznająca
małżeństwa, ze wszystkimi wyższymi mocami, z męczennikami i
apostołami ubłagaj Chrystusa, który wcielił się w przeczyste
Twoje łono, aby zbawić Twoje sługi.

Inny kanon.

Hirmos: Niechaj moje serce umocni się w Twojej woli, Chryste Boże,
któryś nad wodami umocnił drugie niebo i na wodach założyłeś
ziemię, Wszechmocny.

Upiększenie arcykapłanów, woń Bożego Ducha, twoimi wonnymi
modlitwami odpędź od mego serca woniejące żądze, mądry
Mikołaju, modlę się z miłością.

W lenistwie kończę moje życie, nieszczęsny, i lękam się Twego
budzącego bojaźń Sądu, Chryste, na którym nie zawstydzaj mnie,
będąc ubłaganym świętym orędownictwem Mikołaja.

Upiększony Bożą łaską, hierarcho Mikołaju ojcze, wybaw mnie z
rozlicznych pokus i nieszczęść, zawsze przybiegającego pod Twoją
opiekę, błogosławiony.

Teotokion: Wybaw mnie z wszystkich pokus i z licznych zgorszeń
węża, z wiecznego ognia i z ciemności, Nieskalana, która
zrodziłaś nam Światłość Niezachodzącą.

Pieśń 4

Hirmos: Jako górę przez Bożą łaskę ocienioną ujrzał Ciebie
Habakuk proroczymi oczyma i ogłosił, że z Ciebie wyjdzie Święty
Izraela, na nasze zbawienie i odnowienie.

Morze bezbożnictwa i niewiary wzburzywszy waszym jeżdżeniem,
wybrani przez Boga jeźdźcy Chrystusowi, apostołowie, zatopiliście
duchowego wroga i zatopionych ludzi wyprowadziliście ku zbawieniu
(dwa razy).

Apostołowie, schronienie Bożych jaśnień Ducha, oświećcie
światłością pokuty moją omroczoną duszę, będącą schronieniem
wszelkich żądz, przez Boga pobłogosławieni Boży apostołowie.

Obłoki, które kropicie wodę życia, wyschłą moją duszę przez
suszę żądz napójcie i spowodujcie wyrośnięcie kłosów cnót
zbawienia, godni wszelkiej chwały apostołowie.

Teotokion: Prorocy, chwalebni apostołowie i męczennicy, módlcie
się gorliwie z Matką Zbawiciela, abyśmy zostali wybawieni z
grzechów, wiecznej męki, pokus, nieszczęść i utrapień.

Inny kanon.

Hirmos: Przewidując w duchu wcielenie Słowa, proroku Habakuku,
głosiłeś wołając: Gdy przybliżą się lata, zostaniesz poznany,
gdy nadejdą czasy, okażesz się, chwała mocy Twojej, Panie.

Jako wykonawca wszystkich Bożych nakazów, ojcze biskupie Mikołaju,
pospiesz zachować nas twoimi modlitwami, będących na ziemi, aby
Prawodawca wiódł nas ku zbawieniu i wybawił znajdujących się we
wszelkich pokusach.

Bieg twój skończywszy czcigodnie w Chrystusie, napraw nasze drogi
prowadzące do Niego, ojcze Mikołaju mający Boga w sercu, abyśmy
uniknąwszy błądzenia po bezdrożach, osiągnęli zbawcze
spełnienie.

Ty, który wszystkie zakusy wroga uśpiłeś Bożą czujnością,
Mikołaju mądry, ulituj się nad nami wszystkimi, ojcze, czuwającymi
i śpiewającymi Bogu oraz Ciebie jako orędownika Bogu
przedstawiającymi.

Teotokion: Prorok poznając w duchu Bożym opisał Ciebie jako górę
ocienioną, Czysta, ustałemu znojem wielu grzechów teraz daj
ochłodę i łaskę, Bogurodzico, Twoim przyjemnym Bogiem
orędownictwem.

Pieśń 5

Hirmos: O Chryste, który przez jasność swego przyjścia
oświeciłeś swym krzyżem krańce świata, oświeć światłością
Twojej Boskiej wiedzy serca tych, którzy śpiewają Tobie według
prawosławnej wiary.

Kapiącą słodyczą i piękną radością okazaliście się
apostołowie, przesławne góry, którzy wytraciliście wszelką
wrażą gorycz i dajecie rozkosz wiernym (dwa razy).

Przyjęliście Chrystusa, który przyszedł jako wędrowiec, i
szczerze przylgnęliście do Niego, przeto wybawcie mnie z obcego
bredzenia, Boży apostołowie Słowa.

Ulecz tajemne rany mojej duszy, dla modlitw tych, którzy święcie
głosili w świecie Twoje Boże przyjście i cierpienia, Szczodry,
oraz powstanie z grobu.

Teotokion: Z wszystkimi bezcielesnymi módl się, Dziewico
Bogurodzico, do wcielonego w Ciebie Boga Słowa, aby Twoich sług
wyzwolił z ataków bezcielesnych i cielesnych żądz.

Inny kanon.

Hirmos: Zajaśniała nam jasna Światłość zawsze będąca,
czuwającym nad losami Twych przykazań, Władco, Przyjacielu
człowieka, Chryste Boża nasz.

Zasadzony w przedsionkach Pańskich, biskupie ojcze Mikołaju, i jako
płodna figa łaską namaszczasz teraz wszystkie oblicza olejem Twoich
trudów.

Pomódl się teraz, ojcze Mikołaju, za twoje sługi, abyśmy
otrzymali odpuszczenie grzechów i zostali wybawieni z wszelkiego
utrapienia i wszelkiego ucisku.

Błagamy Ciebie, Mikołaju, wielkiego orędownika przed Panem: Nie
pozostawiaj nas, święty, bez wspomnienia, lecz wybawiaj nas zwykłą
twoją modlitwą.

Teotokion: Jaśniejąca świątynio Chrystusowa, Dziewico Łaski
Pełna, Twoimi modlitwami do Ojca, Syna i Ducha także nas uczyń
świątyniami, czyniących dobre rzeczy.

Pieśń 6

Hirmos: Otoczyła nas głębia otchłani, nie ma nas kto wyzwolić,
policzono nas jak owce na rzeź prowadzone, zbaw lud Twój, Boże
nasz, Ty bowiem jesteś mocą słabych i uleczeniem.

Sieciami słów złowiliście narody dla Słowa przez nauczanie ludzi,
o błogosławienie w Bogu apostołowie, do którego módlcie się
gorliwie o pokój (dwa razy).

Pokorna moja duszo, nieszczęsna duszo, duszo nie pokutująca, pokutuj
i zawołaj do Chrystusa: Zgrzeszyłem, oczyść mnie Władco,
Przyjacielu człowieka, dla modlitw Twoich apostołów, jako
najłaskawszy.

Ty, który dawno temu Izraelowi wytoczyłeś wodę z kamienia,
Wszechmocny, zniszcz moje omroczenie, Chryste, i pozwól przynosić
strumienie łez, dla modlitw Twoich apostołów, jako wielce
miłosierny, abym opiewał i wywyższał Twoją łaskawość.

Teotokion: Dziewico, ubłagaj z Ciebie zrodzonego z łaskawości jako
Stwórcę i Boga, aby wybawił z pokus i napaści tych, którzy zawsze
mają w Tobie nadzieję.

Inny kanon.

Hirmos: Proroka Jonasza naśladując, wołam: Wyzwól moje życie ze
zniszczenia, Dobry, i zbaw mnie, Zbawco świata, wołającego: Chwała
Tobie!

Chryste, który masz obfitość zmiłowań, dla modlitw Mikołaja
zabierz mnóstwo moich złości, kierując moim życiem ciągle
atakowanym przez fale grzechu.

Silnego wroga zdeptałeś, mądry, którego krusząc i nas umacniaj
twoimi modlitwami, Mikołaju, którzy przez Ciebie wzbogaciliśmy
się, orędowniku przed Bogiem.

Ty, który dla mieszkańców Miry byłeś prawdziwym pierwszym
hierarchą, napełnij miłą wonią nasze duchowe zmysły, ojcze
Mikołaju, i zawsze odpędzaj walczące z nami cuchnące żądze.

Teotokion: Wielkie rzeczy uczynił tobie Chrystus, Czysta, do którego
módl się zawsze, aby w nas zostało wysławione obfite Jego
miłosierdzie, Łaski Pełna.

Pieśń 7

Hirmos: Ciebie, Matkę Boga, wierni rozpoznajemy z wiarą, jako
duchowy ognisty piec, jak Wywyższany zbawił Trzech Młodzieńców,
tak odnowił świat w Twym łonie, Wszechmocny, Bóg ojców naszych,
bowiem chwalebnie się wysławił.

Jezus Pan będąc źródłem życia opuścił was, uczniowie, jak i
powiedział, napełniając wodami poznania Bożego cały świat,
śpiewający: Chwalebny ojców Boże, wysławiany jesteś (dwa razy).

Nosząc w sercu ogień duchowy, Bożą łaskę Chrystusa,
podpaliliście bezbożnictwo, uczniowie, przeto szalone moje żądze
spalcie, wołającego: Chwalebny ojców Boże, wysławiany jesteś.

Wybaw mnie, Boże, z ognistej męki, dla modlitw sławnych Twoich
uczniów, i nie odrzucaj mnie od Twego oblicza, Panie, w pokucie
wzywającego: Chwalebny ojców Boże, błogosławiony jesteś.

Teotokion: Wyrwij mnie z niszczących grzechów i żądz, Panie,
który niezniszczalnie zrodziłeś się z Dziewicy Matki Bożej,
wszystkim darując niezniszczalność, śpiewającym pieśń:
Chwalebny ojców Boże, błogosławiony jesteś.

Inny kanon.

Hirmos: Twoich dzieci, Zbawco, będących w piecu, nie dotknął
ogień, ani nie nękał, a wtedy troje jak jednymi ustami śpiewało i
błogosławiło, mówiąc: Błogosławiony Bóg ojców naszych.

Twoją przyjemną modlitwę, mądry, umocnij moje serce na opoce
jaśniejących Bożych przykazań, zawsze wybawiając, Mikołaju, z
okropnych knowań wroga, przywódcy zła.

Wyproś nam odpuszczenie licznych grzechów, wybawiając z sieci
życiowych, utrapień i wszelkich pokus, święty Mikołaju,
wspomożycielu wszystkich wiernych i fundamencie hierarchów.

Ja jestem tym złym sługą, który ukrył talent otrzymany od Boga ku
działaniu, lękam się Sądu po tamtej stronie, na którym Sędzio,
Boże wszystkich, nie osądzaj mnie, dla modlitw świętego Mikołaja.

Teotokion: Do Ciebie Najświętsza, Przeczysta, Twoi słudzy zawsze za
dnia i w nocy modlimy się skruszoną myślą, prosząc o wybawienie z
naszych grzechów przez Twoje modlitwy, Czysta.

Pieśń 8

Hirmos: W piecu dzieci izraelskie jak w tyglu bardziej błyszczały
niż złoto cnotą pobożności i głosiły: Błogosławcie Pana
wszystkie dzieła Pańskie, śpiewajcie i wywyższajcie Go na wieki.

Jak promienie Wielkie Słońce rozciągnęło was na cały świat,
oświecając z wiarą śpiewającym apostołom: Błogosławcie Pana
wszystkie dzieła Pańskie, śpiewajcie i wywyższajcie Go na wieki
(dwa razy).

Będąc duchowymi pasterzami jako baranki Pasterza, jako owieczki
Baranka Zbawiciela naszego Chrystusa, widzący Boga apostołowie
módlcie się nieustannie, abym został wybawiony od duchowego wilka i
stał się godnym cząstki zbawionych.

Nieszczęsna duszo, jęcz i wołaj do Pana: Zgrzeszyłem bardziej od
wszystkich i okropne czyniłem nieprawości, oczyść i zbaw mnie jak
nierządnicę, jak celnika, jak łotra, Szczodry, dla przyjemnych
modlitw apostołów.

Teotokion: Z aniołami, z apostołami, z męczennikami i z prorokami
ubłagaj Matko Boża Chrystusa, aby zbawił wołających:
Błogosławcie Pana wszystkie dzieła Pańskie i wywyższajcie Go na
wieki.

Inny kanon.

Hirmos: Tego, którego lękają się aniołowie i wszystkie zastępy
jako Stwórcy i Pana, opiewajcie kapłani, wysławiajcie dzieci,
błogosławcie ludzie i wywyższajcie na wszystkie wieki.

Stojąc na górze Bożych przykazań i znany przez swoje wspaniałe
cuda, Mikołaju, okazałeś się przykładem, przeto każdy język
czci ciebie na wieki.

Zakosztowałeś, czcigodny, Bożej słodyczy, znienawidziwszy gorycz
żądz i rozkoszy, od których wybaw nas modląc się do Chrystusa,
aby utulił pojawiające się utrapienia.

Jako kolumna niezachwiana i umocnienie wiernych, umocnij mnie
błogosławiony Mikołaju twoimi modlitwami, zawsze chwiejącego się
pod atakami życiowych złości i tchnienia biesów.

Teotokion: Ulecz żądze mego serca, Przeczysta, która zrodziłaś
Lekarza wszystkich, i okaż mnie uczestnikiem części sprawiedliwych,
Dziewico, ubłagawszy Chrystusa.

Także śpiewamy Pieśń Bogurodzicy: Uwielbiaj duszo moja Pana, i
pokłony.

Pieśń 9

Hirmos: Obraz Twego czystego zrodzenia pokazał Krzew gorejący i
niespalający się, i teraz wygaś w nas piec gwałtownych pokus,
prosimy, abyśmy Ciebie, Bogurodzico, nieustannie wywyższali.

Okazaliście się jaśniejącymi światłami Bożymi Świętego Ducha,
światłością czcigodnego i mądrego nauczania, błogosławieni,
oświeciliście cały świat, rozpędziwszy ciemność bożków (dwa
razy).

Będąc łozami duchowej Bożej winnicy, zrodziliście Boże grona,
toczące zbawcze wino, chwalebni apostołowie, przeto wybawcie mnie z
pijaństwa żądz.

Drżę myśląc o owym budzącym bojaźń Twoim sądzie, Chryste mój,
bowiem jestem teraz otoczony wstydliwymi i skalanymi czynami,
nieszczęsny, i osądzony przed Sądem, przeto ulituj się nade mną
dla modlitw Twoich apostołów.

Teotokion: Jedyna przebóstwiłaś ludzi rodząc wcielone Słowo, do
którego z apostołami i męczennikami módl się za nami, z wiarą
wielbiącymi i czczącymi Ciebie, przeczysta Dziewico nieskalana.

Inny kanon.

Hirmos: Świetlisty obłok, w którym Władca wszystkich jak deszcz
zstąpił z niebios na runo i wcielił się ze względu na nas,
niemający początku stał się człowiekiem, uwielbiajmy wszyscy
Czystą jako Matkę Boga.

Jako hierarchę Chrystusa, jako jaśniejącą gwiazdę, jako sprawcę
cudów, jako źródło uzdrowień, jako pomocnika dla będących w
troskach, jako wybawiciela gorąco przyzywających ciebie w
utrapieniach, ojcze wysławiany w świętych pieśniach.

Ciebie, wielkiego pasterza i we wszystkim naśladowcę arcypasterza
Chrystusa, gorliwie błagamy, Mikołaju: Ustrzeż twoje sługi na
świętych wyżynach i zawsze wybawiaj ze wszystkich życiowych
ataków.

Już przybliża się koniec, dlaczego lenisz się, o duszo moja?
Dlaczego nie troszczysz się, aby pobożnie żyć dla Boga? Czuwaj i
wnikaj, i wołaj: Przyjacielu człowieka, ulituj się nade mną dla
modlitw Mikołaja, kierując moim życiem jako dobry.

Teotokion: Ty, która zrodziłaś Bożą Światłość, oświeć mnie
omroczonego wszelkimi atakami Złego, żyjącego w rozpaczy i
gniewającego Boga, skieruj mnie ku dobrym czynom, Nieskalana, gdyż
jesteś przyczyną wszystkich dobrodziejstw.

Także: Zaprawdę godne to jest, i pokłon. Mała ektenia i
fotagogikon oraz zwykłe rozesłanie.

Na stichownie stichery apostołom. Ton 1:

Chwalebni apostołowie, którzy oświeciliście świat, zawsze
módlcie się do Boga, aby zbawił nasze dusze.

Stichos: Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich.

Piotra i Pawła zgodnie wysławmy, Łukasza, Mateusza, Marka, Jana,
Andrzeja, Tomasza, Bartłomieja, Szymona Kanaitę, Jakuba, Filipa i
cały chór uczniów godnie wysławmy.

Stichos: Niech będzie światłość Pana Boga naszego nad nami, i
dzieło rąk naszych udoskonal w nas, i dzieło rąk naszych umocnij.

Męczennikom: Weselcie się męczennicy w Panu, albowiem stoczyliście
dobry bój, sprzeciwiliście się królom i zwyciężyliście
oprawców, nie ulękliście się ognia, miecza i dzikich zwierząt
zjadających wasze ciała, z aniołami zasyłając pieśń Chrystusowi
przyjęliście z niebios korony, proście o danie światu pokoju i
naszym duszom wielkiego miłosierdzia.

Chwała, i teraz. Teotokion: Raduj się, Bogurodzico Dziewico, raduj
się, chwało całego świata, raduj się, przeczysta Matko Boża,
błogosławiona.

Także: Dobrze jest wyznawać Pana. Trisagion i po Ojcze nasz
troparion. Następnie ektenia i rozesłanie. Pierwsza godzina, zwykłe
pokłony i rozesłanie.

W czwartek na Liturgii Błogosławieństwa. Ton 1:

Stichos: Błogosławieni czyniący pokój, albowiem oni synami Bożymi
będą nazwani.

Wróg przez pokarm wywiódł Adama z raju, Chrystus natomiast krzyżem
łotra wprowadził do niego, wołającego: Wspomnij mnie, gdy
przyjdziesz w Twoim królestwie.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Krańce świata oświeciliście Bożymi promieniami waszych nauk,
rozpędziliście omroczenie okropnego bezbożnictwa i przeszedłszy do
Światłości Niezachodzącej, zawsze jesteście błogosławieni.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Mając ojcowską Hipostazę mądrości, uczniowie Chrystusowi,
wszystkich nas czyniąc mądrymi waszymi naukami oświeciliście i
doprowadziliście do poznania Boga.

Stichos: Radujcie się i weselcie, albowiem zapłata wasza obfita jest
w niebiosach.

Męczennikom: Męki przecierpiawszy jak bezcieleśni cierpiętnicy
Chrystusowi wszystkich bezcielesnych wrogów zwyciężyliście, przeto
godnie błogosławieni jesteście na wieki, chwalebni.

Chwała. Pokłońmy się Trójcy, z Ojcem, Synem i Duchem prawym,
wierni, niepodzielnej, nierozłącznej i współtronującej Jedności,
wołając: Święta, Święta, Święta jesteś, Trójco
najczcigodniejsza.

I teraz. Uwielbiamy Ciebie, Przeczysta, jak i powiedziałaś, bowiem
zrodziłaś Boga w ciele, którego głosił chór apostolski, z nim
wybłagaj nam odpuszczenie grzechów, opiewana przez wszystkich.

