TON 2

W SOBOTĘ WIECZOREM NA MAŁYCH NIESZPORACH,

do Panie, wołam do Ciebie dodajemy trzy stichery zmartwychwstania,
ton 2:

Stichos: Od straży porannej do nocy, od straży porannej niech Izrael
ma nadzieję w Panu.

Przyjdźcie, pokłońmy się przed wiekami zrodzonemu z Ojca Słowu
Bożemu, Wcielonemu w Dziewicę Marię, krzyż bowiem przecierpiawszy
poddał się pogrzebowi jak sam zapragnął i powstawszy z martwych
zbawi mnie, zbłąkanego człowieka.

Chrystus, Zbawiciel nasz, przygwożdżony do krzyża rękopis
grzechów naszych wymazał i zniszczył władzę śmierci, kłaniamy
się Jego zmartwychwstaniu trzeciego dnia.

Z Archaniołami śpiewajmy zmartwychwstaniu Chrystusa, On bowiem jest
wybawicielem i Zbawcą dusz naszych, i w chwale strasznej, i w mocy
potężnej powróci, aby sądzić świat.

Chwała, i teraz. Teotokion dogmatikon, ton 2: O największa
tajemnico! Widząc cuda głoszę Bóstwo, bowiem Emmanuel otworzył
bramy natury jako Przyjaciel człowieka, ale kluczy dziewictwa nie
naruszył jako Bóg, i tak z łona wyszedł, jak i z głosem
Archanioła wszedł, tak się narodził, jak i został poczęty, bez
cierpienia wszedł i niewypowiedzianie wyszedł, co prorok ogłosił:
Ta brama będzie zamknięta, nikt przez nią nie przejdzie, a jedynie
Pan, Bóg Izraela, mający wielkie miłosierdzie.

Hymn: Pogodna światłości. Następnie Prokimenon: Pan zakrólował,
w majestat jest obleczony. Stichos: Obleczony jest Pan, przepasany
potęgą. Także Pozwól, Panie, w wieczór ten. Kapłan nie mówi
ektenii, lecz śpiewamy:

Na stichownie sticherę Najświętszej Bogurodzicy, ton 2:

Zmartwychwstanie Twoje, Chryste Zbawco, cały oświeciło świat i
wezwałeś Twoje stworzenia. Wszechmocny Panie, chwała Tobie.

Inne stichery ku czci Najświętszej Bogurodzicy, ton 2:

Stichos: Wspomnę imię Twoje w każdym pokoleniu i pokoleniu.

Ty jesteś, Przeczysta, wszystkich strapionych radością i
zasmuconych orędowniczką, ubogich karmicielką, wędrowców
pociechą, laską ślepych, słabych nawiedzeniem, strudzonych opieką
i ochroną, sierot pomocą, Matką Najwyższego Boga, przeto gorliwie
modlimy się, wybaw sługi Twoje.

Stichos: Posłuchaj, córko, spójrz i nakłoń ucha Twego.

Wszelką nieprawość uczyniłem, wszelki grzech niepowstrzymany
uczyniłem, przeklęty, godzien jestem wszelkiego osądzenia. Daj mi,
Dziewico, usprawiedliwienie przez pokutę, abym tam zjawił się
nieosądzonym, Ciebie bowiem wzywam w modlitwie, Ciebie przyzywam,
Orędowniczkę, nie zawstydź mnie, Oblubienico Boga.

Stichos: Możni narodu będą błagać przed obliczem Twoim.

Nie mamy, Czysta, innej ucieczki do Stwórcy i Władcy, jak tylko
Ciebie, Oblubienico Boga, nie odrzucaj nas od Twego gorącego
orędownictwa, ani też nie zawstydzaj z miłością gorliwie
przybiegających pod Twoje skrzydła, Matko naszego Boga, okaż Twoją
pomoc i wybaw nas z obecnego gniewu.

Chwała, i teraz. Teotokion, ton 2: Któż Ciebie godnie wysławi i
uwielbi, Oblubienico Boga, Dziewico, za wybawienie świata, dokonane
przez Ciebie? Dziękując przeto wołamy do Ciebie, mówiąc: Raduj
się, któraś przebóstwiła Adama i zgromadziłaś rozproszonych.
Raduj się, któraś oświeciła nasz rodzaj jaśniejącym
zmartwychwstaniem Syna Twego i Boga naszego, Ciebie bowiem ród
chrześcijański nieustannie wywyższa.

Także: Teraz pozwalasz odejść. Trisagion, po Ojcze nasz, troparion
zmartwychwstania, mała ektenia i rozesłanie.

W SOBOTĘ NA WIELKICH NIESZPORACH,

do Panie, wołam do Ciebie dodajemy dziesięć stichosów i trzy
stichery ku czci zmartwychwstania, cztery Anatoliosa, trzy lub cztery
z Menei, lub sześć, jeśli obchodzi się pamięć świętego.
Chwała. Z menei. I teraz. Teotokion tonu.

Stichery ku czci zmartwychwstania, ton 2:

Stichos: Wyprowadź z ciemnicy duszę moją, abym wysławiał imię
Twoje.

Przyjdźcie, pokłońmy się przed wiekami zrodzonemu z Ojca Słowu
Bożemu, Wcielonemu w Dziewicę Marię, krzyż bowiem przecierpiawszy
poddał się pogrzebowi jak sam zapragnął i powstawszy z martwych
zbawi mnie, zbłąkanego człowieka.

Stichos: Sprawiedliwi oczekują mnie, aż Ty dasz mi odpłatę.

Chrystus, Zbawiciel nasz, przygwożdżony do krzyża rękopis
grzechów naszych wymazał i zniszczył władzę śmierci, kłaniamy
się Jego zmartwychwstaniu trzeciego dnia.

Stichos: Z głębokości wołam do Ciebie, Panie, Panie, usłysz głos
mój.

Z Archaniołami śpiewajmy zmartwychwstaniu Chrystusa, On bowiem jest
wybawicielem i Zbawcą dusz naszych, i w chwale strasznej, i w mocy
potężnej powróci, aby sądzić świat.

Inne stichery Anatoliosa, ton 2:

Stichos: Niech uszy Twoje będą uważne na głos modlitwy mojej.

Ciebie, ukrzyżowanego i pogrzebanego, anioł głosił, Władco, i
mówił do niewiast: Przyjdźcie, zobaczcie gdzie leżał Pan.
Powstał bowiem, jak i powiedział, jako Wszechmocny. Przeto kłaniamy
się Tobie, jedynemu Nieśmiertelnemu. Dawco życia, Chryste, zmiłuj
się nad nami.

Stichos: Jeżeli będziesz pamiętać o nieprawościach, Panie, Panie
któż się ostoi? Ale u Ciebie jest oczyszczenie.

Przez Twój krzyż zniszczyłeś klątwę z drzewa biorącą swój
początek, przez Twój pogrzeb zniewoliłeś władzę śmierci, przez
Twoje powstanie oświeciłeś rodzaj ludzki. Przeto śpiewamy Tobie:
Łaskawco, Chryste Boże nasz, chwała Tobie.

Stichos: Dla imienia Twego cierpiałem Panie, cierpiała dusza moja
dla słowa Twego, dusza moja ma nadzieję w Panu.

Przed Tobą, Panie, otworzyły się ze strachem wrota śmierci,
ulękły się, widząc Ciebie, bramy otchłani, skruszyłeś bowiem
bramy miedziane, starłeś żelazne łańcuchy, wywiodłeś nas z
ciemności i mroku śmierci, i rozbiłeś nasze więzy.

Stichos: Od straży porannej do nocy, od straży porannej niech Izrael
ma nadzieję w Panu.

Z ust naszych, śpiewając zbawczą pieśń, Tobie ją posyłamy:
Przyjdźcie wszyscy, upadnijmy w domu Pańskim, mówiąc: Ukrzyżowany
na drzewie, z martwych powstały i będący w łonie Ojca, oczyść
grzechy nasze.

Inne stichery ku czci Bogurodzicy, autorstwa Pawła z Amorium, ton 6:

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Znana nadziejo dla pozbawionych nadziei i grzeszników zbawienie,
Mario najchwalebniejsza, czysta Bogurodzico, przyjmij tę moją
modlitwę i uproś mi matczynymi Twymi modlitwami odpuszczenie
wszystkich grzechów popełnionych w życiu i wybaw od nieszczęść i
przyszłego sądu, Władczyni, dla wielkiego Twego miłosierdzia.

Stichos: Chwalcie Pana wszystkie narody, wysławiajcie Go wszyscy
ludzie.

Zły czas życia mego, złe i pełne wszelkich nieszczęść, oddane
złemu szatanowi, bardzo mnie zawstydzają. Ty, Bogurodzico, wybaw
mnie od jego pokus, Ty mnie z ust jego wyrwij, Przeczysta, w Tobie
bowiem złożyłem całe moje oczekiwanie, zbaw mnie Twymi odważnymi
modlitwami.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Raduj się, niezawstydzona Orędowniczko. Raduj się, najlepsza
Bogurodzico. Raduj się, oczyszczenie świata. Raduj się, radości
strapionych i przystani miotanych burzą. Raduj się, wspomagająca
wszystkich będących w biedach. Ty bowiem i mnie zachowaj, Dziewico,
od wszelkich utrapień, najczystsza Władczyni.

Chwała, i teraz. Teotokion: Przeminął cień Zakonu gdy nadeszła
łaska, jak bowiem krzew płonący nie spalił się, tak Dziewica
porodziła i dziewicą pozostała. Zamiast ognistego słupa
zajaśniało Słońce sprawiedliwości, w miejsce Mojżesza Chrystus,
zbawienie dusz naszych.

Wejście z kadzielnicą. Pogodna światłości, prokimenon i ektenie.

Na stichownie stichery zmartwychwstania, ton 2:

Zmartwychwstanie Twoje, Chryste Zbawco, cały oświeciło świat i
wezwałeś Twoje stworzenie. Wszechmogący Boże, chwała Tobie.

Inne stichery według alfabetu:

Stichos: Pan zakrólował, w majestat jest obleczony. Obleczony jest
Pan, przepasany potęgą.

Przez drzewo, Zbawco, zniszczyłeś klątwę z drzewa biorącą swój
początek, przez Twój pogrzeb zniszczyłeś władzę śmierci, przez
Twoje powstanie oświeciłeś nasz rodzaj, przeto śpiewamy Tobie:
Łaskawco, Chryste Boże nasz, chwała Tobie.

Stichos: A świat, który umocnił, nie zachwieje się.

Do krzyża będąc przygważdżanym, zmieniłeś dobroć stworzeń i
nieludzcy to żołnierze pokazując włócznią bok Twój przebili,
żydzi zaś prosili, nie znając Twojej władzy, aby opieczętować
grób, ale dla miłosierdzia Twego pogrzebany i trzeciego dnia
zmartwychwstały, Panie, chwała Tobie.

Stichos: Domowi Twemu, Panie, przystoi świętość po wszystkie dni.

Chryste, życia Dawco, który dobrowolnie dla śmiertelnych męki
przecierpiałeś, do otchłani zstąpiłeś jako Wszechmocny i tam
czekających na Twoje przyjście wyrwałeś z ręki mocnego i w raju
życie zamiast otchłani darowałeś. Przeto i nam, sławiącym Twoje
powstanie trzeciego dnia, daj oczyszczenie grzechów i wielkie
miłosierdzie.

Chwała, i teraz. Teotokion: O nowy cudzie, większy od wszystkich
dawnych cudów! Któż bowiem pozna matkę rodzącą bez męża i
noszącą na rękach Tego, który trzyma wszystkie stworzenia? Takie
jest Boże przyzwolenie, więc rodzi się. Jego to jako dziecko,
Przeczysta, nosiłaś na Twych rękach i macierzyńską odwagę do
Niego mając, nie przestawaj modlić się za czczących Ciebie, aby
obdarzył łaską i zbawił dusze nasze.

Także: Teraz pozwalasz odejść Twemu słudze. Trisagion i po Ojcze
nasz:

Troparion zmartwychwstania, ton 2:

Gdy zstąpiłeś do śmierci, Życie nieśmiertelne, wtedy otchłań
zniewoliłeś blaskiem Bóstwa. Gdy zaś i umarłych z głębi
otchłani wskrzesiłeś, wszystkie moce niebios wołały: Dawco
życia, Chryste Boże, chwała Tobie!

Chwała, i teraz. Teotokion, ton 2: Wszystko przewyższają
przesławne Twoje, Bogurodzico, tajemnice, czystości zapieczętowanej
i dziewictwa chronionego, poznana zostałaś jako prawdziwa Matka,
zrodziwszy prawdziwego Boga. Módl się do Niego, aby zbawił dusze
nasze.

W SOBOTĘ NA POWIECZERZU,

Kanon ku czci Najświętszej Bogurodzicy. Ton 2.

Pieśń 1

Hirmos: Na głębię niegdyś posłała wojsko faraona wszechmocna
siła, Wcielone zaś Słowo zniszczyło zgubny grzech, wysławiony Pan
chwalebnie się wysławił.

Ty, która wszystkich pocieszasz w utrapieniach i pomagasz w smutkach,
Bogurodzico łaskawa, daj mi łaskę, abym z odwagą śpiewał Tobie,
Władczyni, radości zrozpaczonych.

Bogurodzico, która zdobyłaś bogactwo łaski, Twoją odważną
modlitwą przesławnie wyrwij mnie z pokus, ubogiego Twego sługę,
radości zrozpaczonych.

Chwała. Wybaw od wrogów widzialnych i niewidzialnych tych, którzy
przybiegają do Ciebie, Bogurodzico, i rozbij wszystkie narady tych,
którzy walczą z nami.

I teraz. Zabierz ode mnie złorzeczenie ludzi i oszczerstwa zdrajców,
Bogurodzico, modlę się do Ciebie, abym gorliwie sławił Pana,
którego karmiłaś.

Pieśń 3

Hirmos: Umocnij nas w Tobie, Panie, który drzewem uśmierciłeś
grzech, i Twoją bojaźń Twoją bojaźń daj sercom naszym,
śpiewającym Tobie.

Wejrzyj miłosiernym Twoim okiem, Czysta, i wybaw mnie z wszelkiego
ataku wrogów widzialnych, oślepiwszy źrenice ich oczu.

Chwała. Straszne ataki wrogów, jak ogień palący chcących zawsze
nas zgubić, Dziewico, ugaś rosą Twoich modlitw.

I teraz. Lampo niegasnąca, zorzo zawsze jaśniejąca, mnie
ogarniętego przez noc rozpaczy, oświeć Twoimi modlitwami, któraś
urodziła Chrystusa Słońce Sprawiedliwości.

Pieśń 4

Hirmos: Usłyszałem wieść od Ciebie, Panie, którą
wypowiedziałeś, głos wołającego w pustyni, albowiem zagrzmiałeś
nad licznymi wodami, świadcząc o Twoim Synu, będącym w pełni
Ducha, który zstąpił, i zawołaj: Ty jesteś Chrystus, Mądrość
Boża i Moc.

Gorliwie błagamy Ciebie, moście zbawienia, nieustającą modlitwą i
wspomnieniem: Ulituj się i zobacz nasz nieznośny smutek, choroby,
rozpacz, cierpienia i nawiedź nas łaskawie, Matko Boża, dająca
radość zrozpaczonym.

W utrapieniach zawsze mamy wspólnotę z Tobą, Władczyni, przeto i
teraz pomóż nam szybko, do okropnie atakowanych wyciągnij dłoń,
Czysta, bądź miłosierna dla naszych cierpień, Matko Boża, dająca
radość zrozpaczonym.

Chwała. Nieprawi nie mają w Tobie nadziei, pokładają ją w wielce
wymownym języku, zawsze z wielką zawiścią chcą niesprawiedliwie
przelać krew bliźniego, pokrzykując, ale Ty, Czysta, skrusz ich
paszcze.

I teraz. Upokorz, Władczyni, wielce wymownych wrogów wyciągnięte
szyje, narady, złe skłonności, i serca przeciwko mnie umacniające
się w złym przez wszystkie dni, moc i zwycięstwo daj przyzywającym
Ciebie, dająca radość zrozpaczonym.

Pieśń 5

Hirmos: Węgiel objawił Izajaszowi, że Słońce zajaśnieje z
dziewiczego łona, dając zbłąkanym w ciemnościach oświecenie
służące poznaniu Boga.

Szczera orędowniczko, nadziejo chrześcijan, otoczona radością,
przyjmij modlitwy nasze, gorliwie Ciebie przyzywających i modlących
się do Ciebie.

Jesteś źródłem życia toczącego wody nieśmiertelności, Czysta,
przeto uwielbiamy Ciebie, zrodzeni z ziemi.

Chwała. Wróg uzbroił się podstępnie przeciwko nam, chcąc nas
zabić językiem jak mieczem, leczy uprzedź go, Bogurodzico, Twoją
mocą.

I teraz. Któż godnie uczci głębię mocy Twego wspomnienia, Czysta?
Przeto szybko pomóż nam, będącym w potrzebach.

Pieśń 6

Hirmos: W otchłani grzechów nurzając się, przyzywam niezbadaną
otchłań Twego miłosierdzia: Boże, wyprowadź mnie ze zniszczenia.

Jako orędowniczka cnoty objaw się teraz przyzywającym Ciebie i
wybaw z wszelkich pokus i nieszczęść, Oblubienico Boża.

Zniszcz wrogie zakusy i powstrzymaj fałszywe oszczerstwa,
błogosławiona przeczysta, wybawiając niewinnych z utrapień.

Chwała. Otoczeni okropnymi grzechami i zatapiani przez ataki
nieszczęść, przybiegamy pod Twoją Bożą opiekę, Matko Chrystusa
Boga.

I teraz. Bez mężczyzny rodzisz Pana i po zrodzeniu dalej jesteś
Dziewicą, o przesławny cud, w Tobie uczyniony, Oblubienico Boża!

Także: Panie, zmiłuj się, trzy razy. Chwała, i teraz.

Katyzma poetycka, ton 2:

Gorąca modlitwa i mur nie do zdobycia, źródło miłosierdzia,
ucieczko świata, gorliwie wołamy do Ciebie: Bogurodzico Władczyni,
uprzedź i wybaw nas z nieszczęść, jedyna szybka orędowniczko.

Pieśń 7

Hirmos: Aby przedstawić Twoje przesławne zrodzenie z Dziewicy,
Chryste, dzieci niespalone w piecu zachowałaś, w pieśniach Tobie
śpiewające: Ojców Boże, błogosławiony jesteś.

O, Twoja łaskawości, Dziewico czysta! Rozwiązujesz bowiem
niezmierne smutki i pokusy tym, którzy przyzywają Ciebie w
utrapieniu i kłopotach, przeto i teraz pomóż, Błogosławiona,
sławiącym Ciebie.

Okaż szybko Twoje wspomożenie, pokaż, co możesz jako Matko Boga,
przyzywamy Ciebie z serca ze łzami przypadając, szybko ukróć
smutek i ból Twoich sług.

Chwała. Usta ludzi otwierają się jak paszcze okrutnych lwów,
cięższe od grobu, aby mnie pochłonąć, ale Ty, Bogurodzico,
okazałaś się nadzieją pozbawionych nadziei i zniszcz moc wrogów,
Błogosławiona.

I teraz. Niech zobaczą wrogowie i zawstydzą się, niech się
zarumienią i zobaczą Twoją wspierającą nas moc, zrzuć ich w
bezdenną przepaść, Błogosławiona, nadziejo pozbawionych nadziei.

Pieśń 8

Hirmos: Piec ognisty dawno temu w Babilonie płomienie rozdzielając,
z Bożego nakazu spalił Chaldejczyków, wiernych zaś zrosił,
śpiewających: Błogosławcie wszystkie dzieła Pańskie, Pana.

Ucieczko nasza i radości świata, Bogurodzico, pospiesz okazać
miłosierdzie i szybko Twoją łaskę daj nam znieważanym, i
wspomóż Twoje sługi, Dobra.

Narady próżne i okropne zbierają przeciwko nam zgromadzenia
bezbożnych, jak wcześniej Achitofel, ale zawołajmy: Twoimi
modlitwami rozpędź je i zniszcz ich siłę.

Chwała. Tych, którzy szczerze przyzywają Ciebie z całej duszy,
Bogurodzico, w każdym smutku i rozlicznych chorobach oraz
nieszczęściach usłysz szybko, Bogurodzico, zawsze wybawiając ich
Twoimi modlitwami.

I teraz. Niech Twoje imię, Bogurodzico, będzie wysławiane na ziemi,
gdyż Ten, który z Ciebie zajaśniał, dał Ciebie grzesznikom jako
władzę, nadzieję i mur obronny, przez Ciebie bowiem wszystko, co
oddycha, przybiega do Boga.

Pieśń 9

Hirmos: Żaden język nie może godnie wysławić, zdumiewa się rozum
duchów podniebnych nad Tobą, Bogurodzico, będąc dobrą przyjmij
wiarę, gdyż znasz naszą Bożą miłość, Ty bowiem jesteś
orędowniczką chrześcijan, Ciebie uwielbiamy.

Niech umilknie wszelki język uczący się zła, niech zamilkną usta
fałszywe i usta niesprawiedliwie mówiące na sprawiedliwego
nieprawości, pychą i zawiścią wrogą zarazem, modlitwą
Bogurodzicy i świętych Chrystusowych.

Ciebie, odważną w modlitwach czystą Bogurodzicę przyzywamy wszyscy
będący w chorobach i smutkach, wołając: Władczyni czysta, szybko
wybaw z cierpień Twoje sługi, albowiem po Bogu nie mamy innej
wspomożycielki.

Chwała. Ty jesteś, Bogurodzico, wielką ucieczką zrozpaczonych,
cichą przystanią wstrząsanych burzami, przeto i my przybiegamy,
wołając: Niech nie zostaniemy zawstydzeni, Matko prawdziwego życia,
ale dziękczynnie gorliwie Ciebie wielbimy.

I teraz. Przyjmij Bożą pieśń, Dziewico przeczysta, dająca łaskę
mającym w Tobie nadzieję i uproś, aby zawsze posyłano pokój
Kościołom, aby język każdego chrześcijanina wielbił Ciebie.

Także: Zaprawdę godne to jest, ciąg dalszy jak zwykle i
rozesłanie.

W NIEDZIELĘ O PÓŁNOCY,

Kanon ku czci Świętej Trójcy, mający akrostych: Potrójną opiewam
Boga Światłość.

Poemat Mitrofana. Ton 2.

Pieśń 1

Hirmos: Na głębię niegdyś posłała wojsko faraona wszechmocna
siła, Wcielone zaś Słowo zniszczyło zgubny grzech, wysławiony Pan
chwalebnie się wysławił.

Troistą i jednej zasady naturę Bóstwa w pieśniach wysławiajmy,
mówiąc: Będąc niewyczerpaną otchłanią miłosierdzia, zachowaj
kłaniających się Tobie i zbaw jako Przyjaciel człowieka.

Ty, który jesteś źródłem i korzeniem będąc Ojcem, jako sprawca,
któryś w Synu i Świętym Twoim Duchu, jedno Bóstwo,
trójsłoneczną Światłość wytocz memu sercu i oświeć
udzielając łaskę jaśniejącą.

Chwała. Trójświetlista jedności Boga, zniszcz cały mrok moich
grzechów i żądz, udzielając mi Twoich najsłodszych świetlistych
promieni, i uczyń mnie świątynią Twojej niedostępnej chwały i
najczystszym namiotem.

I teraz. Teotokion: Dawny strumień naszej natury, cierpiący
nieprzyzwoicie i zmierzający do zniszczenia oświecił wcielony w
Twoje łono Bóg Słowo, Przeczysta, z przyjaźni do człowieka i
tajemnie nauczył nas o Trójjaśniejącym Bogu.

Pieśń 3

Hirmos: Na opoce wiary umocniwszy mnie, otworzyłeś moje usta
przeciwko wrogom moim, rozweselił się bowiem duch mój, aby
śpiewać: Nie ma świętego, jak Bóg nasz, i nie ma sprawiedliwego
bardziej od Ciebie, Panie.

Równej natury Boże, jednej czci sławię Twoje Osoby, Życie bowiem
z Życia Ty przyszedłeś niezniszczalnie, jedyny będący Bogiem
naszym i nie ma świętego poza Tobą, Panie.

Ty ustawiłeś zastępy niematerialne i niebieskie jako zwierciadła
Twojej dobroci, Trojco niepodzielna jednej natury, aby nieustannie
śpiewały Tobie, lecz teraz i naszą ze zniszczalnych ust przyjmij
chwałę.

Chwała. Umocnij na opoce wiary i powiększ głębię miłości Twojej
serc i myśli Twoich sług, jedności trójsłoneczna, Ty bowiem
jesteś Bogiem naszym, w którym mamy nadzieję, abyśmy nie zostali
zawstydzeni.

I teraz. Teotokion: Ten, który zrealizowałeś wszelki porządek
stworzenia, stał się w Twoim łonie z nieogarnionej łaskawości,
Bogurodzico, i wszystkim zajaśniała trójsłoneczna Światłość
jedynego Bóstwa i panowania.

Panie, zmiłuj się, trzy razy.

Katyzma poetycka, ton 2:

Prosomion: Łaskawości.

Gdy na początku Adama stworzyłeś, Panie, wtedy rzekłeś do Twego
Słowa hipostatycznego, Łaskawy: Stworzymy na nasze podobieństwo,
Duch zaś Święty był współobecnym Stwórcą, przeto wołamy do
Ciebie: Stwórco nasz Boże, chwała Tobie.

Chwała, i teraz. Teotokion: Gdy Bóg zechciał do nas przyjść,
wtedy zamieszkał w Twoim najczystszym łonie, Przeczysta, i zbawił
przez Ciebie ludzką naturę dając wszystkim królestwo niebieskie,
przeto wołamy do Ciebie, Bogurodzico czysta: Raduj się, Władczyni.

Pieśń 4

Hirmos: Śpiewam Tobie, usłyszałem bowiem wieść od Ciebie, Panie,
i uląkłem się, idziesz bowiem do mnie, szukając mnie zbłąkanego,
przeto Twoje wielkie upokorzenie się dla nas wysławiam, wielce
miłosierny.

Nie mogą Ciebie poznać nawet zastępy bezcielesnych aniołów,
Jedyna Trójco niemająca początku, a my nietrwałym językiem
opiewamy Twoją łaskawość i z wiarą Ciebie sławimy.

Będąc Stwórcą ludzkiej natury, Wszechwładny, całego mnie teraz
widzisz jako wszechwidzący, przeto obdarz łaską Twego sługę i
wprowadź do lepszego życia.

Chwała. Jedyne niepomieszane opiewamy trzy Osoby jako mające
podobieństwo i rozdzielane na Hipostazy, jednak zjednoczone i
niepodzielne w radzie, chwale i Bóstwie.

I teraz. Teotokion: Wszechwiedzący znalazł Ciebie jako świątynię
czystą i nieskalaną, zawsze Dziewico Mario, jedyną od wieków, w
której zamieszkał przyjąwszy ludzką naturę jako Przyjaciel
człowieka.

Pieśń 5

Hirmos: Oświecenie w ciemnościach leżących, zbawienie
zrozpaczonych, Chryste Zbawco mój, dla Ciebie czuwam od poranku,
Królu świata, oświeć mnie jasnością Twoją, innego bowiem
oprócz Ciebie Boga nie znam.

Na wszystko, co istnieje, Twojej Opatrzności rozprzestrzeniasz
promienie przynoszące ciszę i zbawienie, Królu świata, zachowaj
mnie w Twoim pokoju, Ty bowiem jesteś życiem i pokojem wszystkiego.

Gdy Mojżeszowi objawiłeś się w krzewie w ognistej wizji, aniołem
nazwany zostałeś, Słowo Ojca, okazując Twoje przyjście do nas,
przez które wszystkim jawnie ogłosiłeś panowanie jednego Boga w
Trzech Osobach.

Chwała. Naturalną i zawsze będącą chwałę okazując jedyna
Trójco Święta, śpiewającym Tobie w wierze prawosławnej pozwól
ujrzeć Twoją chwałę niemającą początku i jedyną zorzę
trójsłoneczną.

I teraz. Teotokion: Utrzymujący wszystko z natury, wszystkie wieki,
będący Synem, Słowo Boże, w Twoim łonie, Dziewico Matko utrzymał
się w niewypowiedziany sposób, wzywając ludzi do jedności jednego
panowania.

Pieśń 6

Hirmos: W otchłani grzechów nurzając się, przyzywam niezbadaną
otchłań Twego miłosierdzia: Boże, wyprowadź mnie ze zniszczenia.

Miłośniku miłosierdzia, zmiłuj się nad wierzącymi w Ciebie,
Boże trójsłoneczny, i wybaw z grzechów, cierpień i nieszczęść
Twoje sługi (dwa razy).

Chwała. Niewypowiedziana głębio łaskawości, niepojęta Twoja
jedności i trójjaśniejące Bóstwo, daj mi świetlistą zorzę.

I teraz. Teotokion: W niewypowiedziany sposób najdoskonalszy
człowiek stał się z Ciebie, w całości przyjmując człowieka i
oświecając mnie trójsłoneczną Światłością.

Panie, zmiłuj się, trzy razy.

Katyzma poetycka:

Prosomion: Łaskawości.

Łaskawości głębię otwórz nam, przyjmij nas łaskawie, wejrzyj na
lud sławiący Ciebie, przyjmij pieśni proszących Ciebie, Trójco
jedyna niemającą początku, w Tobie bowiem mamy nadzieję, w Bogu
wszystkich, że dasz odpuszczenie grzechów.

Chwała, i teraz. Teotokion: Łaskawości zrodziwszy Źródło
miłosierna jesteś łaskawa Bogurodzico, Ty jesteś bowiem wiernych
jedynym wspomożeniem, Ty jesteś pociechą zamroczonych, przeto do
Ciebie teraz z wiarą przypadamy, aby otrzymać odpuszczenie okropnych
grzechów, z Twoją jedyną wzbogacającą pomocą.

Pieśń 7

Hirmos: Posągowi złotemu na polu Dura sławionemu, troje Twoich
dzieci odmówiło wykonani bezbożnego nakazu, wrzuceni zaś w środek
ognia zraszani śpiewali: Błogosławiony jesteś, Boże ojców
naszych.

Zawsze niezmiennie ustawiasz zastępy anielskie, jeden będąc
niezmiennym i trójhipostatycznym Panem, okaż przeto i moje serce
zawsze niezmiennym, abym gorąco sławił Ciebie i śpiewał pobożnie
(dwa razy).

Chwała. Oblicza Twoich niematerialnych rozumnych istot są oświecane
promieniami jednej Bożej zasady trójsłonecznej jako drugie
światła, okaż i mnie ich jaśnieniami wspólnej światłości jako
Dawca Światłości trójjaśniejący.

I teraz. Teotokion: Nie przestawaj nas kierować i podnosić ku
niebiosom, Ciebie miłujących, któryś z niewypowiedzianej
przyjaźni do człowieka stał się człowiekiem w łonie Dziewicy i
przebóstwił człowieka, zasiadając z Ojcem na tronie chwały.

Pieśń 8

Hirmos: Podobni do złota byli po trzykroć błogosławieni
młodzieńcy i widząc niezmienny, i żywy obraz Boży pośród
płomieni wołali: Powołane do bytu niech śpiewa Panu całe
stworzenie i wywyższa na wszystkie wieki.

Niedostępna Trójco zawsze będąca, współniemająca początku,
Boża zasado we wszystkim niezmienna poza cechami Światłości,
zniszcz wszelkie złe wrogie narady i ataki demonów, zawsze
zachowując mnie nienaruszonym, Panie wszystkich (dwa razy).

Chwała. Najmędrsza i wszechmocna nieopisana trójsłoneczna jedna
zasada, która stworzyła świat i zachowuje w nienaruszonym początku
doskonałości, zamieszkaj w moim sercu, abym śpiewał i sławił
Ciebie nieustannie z chórami anielskimi na wszystkie wieki.

I teraz. Mądrości Ojca, nieosiągalne, niewypowiedziane Boże
Słowo, niezmieniając niezmiennej Twojej natury ludzką naturę
miłosiernie przyjąłeś i wszystkich nauczyłeś oddawać jedną
cześć Trójcy jako panowaniu wszystkich wieków.

Pieśń 9

Hirmos: Ten, który przed słońcem ze Światłości Boga zajaśniał
i w ciele do nas przyszedł w łono Dziewicy niewypowiedzianie
wcieliwszy się, błogosławiona czysta, Ciebie jako Bogurodzicę
uwielbiamy.

Ze Światłości niemającej początku zajaśniał współniemający
początku Syn i wyłonił się wspólnej natury Światłości Duch,
niewypowiedzianie wspaniale, o niezniszczalmnym zrodzeniu,
przekonując nas zarazem i o niewypowiedzianym pochodzeniu.

Zajaśniej w sercach trójsłoneczne Bóstwo śpiewającym Tobie
trójjaśniejącą Światłością Twoją i daj rozum, aby we
wszystkim poznać i czynić Twoje dobre i doskonałe pragnienia,
uwielbiać i sławić Ciebie.

Chwała. Nieogarniony naturą jako Bóg mający nieogarnioną
głębię zmiłowań, jak i poprzednio dawałaś Trójco, tak i teraz
daj sługom Twoim wybawienie z grzechów, pokus i nieszczęść.

I teraz. Teotokion: Wybaw mnie, Boże mój, z wszelkich pokus i
złości, którzy w Trzech Osobach opiewamy Ciebie, niewypowiedziany,
jedyny i wszechmocny Boże, i zachowaj Twoją owczarnię, dla modlitw
Bogurodzicy.

Także triadikony Grzegorza Synaity. Zaprawdę godne to jest i dalszy
ciąg mesoniktikonu.

W NIEDZIELĘ NA JUTRZNI,

po Pan i Bóg troparion: Gdy zstąpiłeś do śmierci, Chwała, i
teraz. Teotokion.

Po pierwszej recytacji Psałterza katyzmy poetyckie zmartwychwstania,
ton 2:

Czcigodny Józef z drzewa zdjąwszy przeczyste ciało Twoje, owinął
czystym całunem i namaściwszy w nowym złożył grobie, zatoczywszy
kamień. Trzeciego jednak dnia zmartwychwstałeś, Panie, dając
światu wielkie miłosierdzie.

Stichos: Powstań Panie, Boże mój, niech wzniesie się ręka Twoja,
nie zapominaj na zawsze o ubogich Twoich.

Przed niewiastami niosącymi wonności stanął przy grobie anioł,
wołając: Wonności potrzebne są zmarłym, Chrystus zaś okazał
się obcym zepsuciu. Wołajcie więc: Zmartwychwstał Pan, dając
światu wielkie miłosierdzie.

Chwała, i teraz. Teotokion: Przesławna jesteś, Bogurodzico
Dziewico, śpiewamy Tobie, przez krzyż bowiem Twego Syna zniszczona
została otchłań i zniszczona śmierć, zmarli powstali i będziemy
godni życia, otrzymamy raj i dawną radość. Przeto dziękczynnie
Chrystusa Boga naszego sławimy jako Wszechmocnego i jedynego wielce
miłosiernego.

Po drugiej recytacji Psałterza katyzmy poetyckie zmartwychwstania,
ton 2:

Nie broniłeś opieczętowania kamienia grobowego, opokę wiary
zmartwychwstawszy dałeś wszystkim, Panie, chwała Tobie.

Stichos: Wysławiać będę Ciebie, Panie, całym sercem moim, opowiem
wszystkie cuda Twoje.

Chór uczniów Twoich razem z niewiastami niosącymi wonności raduje
się, wspólne bowiem z nimi święto świętuje ku chwale i czci
Twego zmartwychwstania, przeto śpiewamy Tobie, Panie, Przyjacielu
człowieka: Ludowi Twemu daj wielkie miłosierdzie.

Chwała, i teraz. Teotokion: Błogosławiona jesteś, Bogurodzico
Dziewico, otchłań bowiem została zniewolona przez Tego, który z
Ciebie przyjął ciało. Adam został wezwany, klątwa zniesiona, Ewa
uwolniona, śmierć odrzucona, i my zostaliśmy ożywieni, przeto
donośnie śpiewamy: Błogosławiony jesteś, Chryste Boże, który
tak zechciałeś, chwała Tobie!

Po Nieskalanych hypakoe, ton 2:

Po męce do grobu szły niewiasty, aby namaścić ciało Twoje,
Chryste Boże, lecz ujrzały aniołów w grobie i ulękły się,
bowiem usłyszały od nich, że Pan zmartwychwstał, dając światu
wielkie miłosierdzie.

Anabatmi, ton 2. Antyfona 1:

Na niebo kieruję oczy serca mego, ku Tobie, Zbawco, zbaw mnie przez
Twoją światłość.

Zmiłuj się nad nami, którzy bardzo zgrzeszyliśmy przed Tobą, w
każdym czasie, o Chryste mój, i daj mi przed końcem życia wzór
pokuty.

Chwała, i teraz. Duch Święty króluje, uświęca i podtrzymuje
stworzenie, jest bowiem Bogiem współistotnym Ojcu i Słowu.

Antyfona 2:

Jeśli Pan nie byłby w nas, któż zostałby zachowany od wroga i
mordercy ludzi?

Nie oddaj Twego sługi ich zębom, Zbawco, bowiem jako lwy powstają
na mnie wrogowie moi.

Chwała, i teraz. Cześć oddajmy Świętemu Duchowi, zasadzie życia,
wszystko bowiem stworzone jako Bóg mocą zachowuje w Ojcu i Synu.

Antyfona 3:

Ci, którzy złożyli nadzieję w Panu, upodobnili się do świętej
góry, którą nie zachwieje chytrość wrogów.

Niechaj nie wyciąga rąk swoich do nieprawości żyjący po Bożemu,
Chrystus bowiem nie pozostawia laski swemu losowi.

Chwała, i teraz. Święty Duch daje wszelką mądrość, od Niego
łaska dla Apostołów, cierpiący męczennicy zostają ukoronowani i
prorocy widzą.

Prokimenon, ton 2: Powstań, Panie Boże mój, w zrządzeniu, które
zapowiedziałeś. I tłum ludzi otoczy Ciebie. Stichos: Panie, Boże
mój, w Tobie mam nadzieję, wybaw mnie.

Wszystko, co oddycha, Ewangelia zmartwychwstania, Psalm 50.

Kanon zmartwychwstania. Ton 2.

Pieśń 1

Hirmos: Na głębię niegdyś posłała wojsko faraona wszechmocna
siła, Wcielone zaś Słowo zniszczyło zgubny grzech, wysławiony Pan
chwalebnie się wysławił.

Stichos: Chwała, Panie, świętemu zmartwychwstaniu Twemu.

Książę świata, któremu oddaliśmy się w niewolę nie
posłuchawszy Twego przykazania, osądzony został przez Twój krzyż,
o Dobry. Przywarł bowiem do Ciebie jako do martwego, a odrzucony
został przez władzę Twojej potęgi i okazany jako bezsilny.

Wybawca rodzaju ludzkiego i przywódca niezniszczalnego życia
przyszedł na świat i zmartwychwstaniem swoim rozerwał śmiertelne
przepaski, przeto wysławiamy Go wszyscy, chwalebnie bowiem się
wysławił.

Teotokion: Okazałaś się przewyższającą wszystkie niewidzialne i
widzialne stworzenia, czysta zawsze Dziewico. Zrodziłaś bowiem
Stwórcę wszystkich, który zechciał wcielić się w łono Twoje.
Módl się do Niego z odwagą, aby zbawił dusze nasze.

Kanon ku czci krzyża i zmartwychwstania.

Pieśń 1

Hirmos: Cudownie nietknięty, suchy po morskiej ścieżce wędrował
Izrael, wołając: Śpiewajmy Panu, bowiem się wysławił.

Chryste, Ty byłeś w cierpieniu Twego ciała mocą słabych,
powstaniem upadłych i niezniszczalnością zmarłych, bowiem się
wysławił.

Ulituj się nad upadłym obrazem i podnieś zniszczony, Ty bowiem
jesteś Bogiem stwórcą i odnowicielem, umarły wszystkich
ożywiłeś, albowiem wysławiłeś się.

Kanon ku czci Bogurodzicy.

(akrostych: Śpiewam chwałę życiodajnej córy)

Pieśń 1

Hirmos jak w kanonie ku czci zmartwychwstania.

Dawno temu niematerialna drabina i przedziwnie otwarta droga przez
morze objawiły Twoje zrodzenie, Czysta, przeto śpiewamy Tobie,
albowiem się wysławił.

Moc Najwyższego, doskonała Hipostaza, Boża Mądrość, Wcieliła
się w Ciebie i przybliżyła do ludzi, bowiem się wysławił.

Słońce Sprawiedliwości przeszło przez nieprzebyte drzwi
zamkniętego łona Twego, Czysta, i zajaśniało światu, bowiem się
wysławił.

Pieśń 3

Hirmos: Zakwitła pustynia, Panie, jako krynica, bezpłodny pogański
Kościół, przez przyjście Twoje, w nim umocnione jest moje serce.

Stworzenie zmieniło się podczas Twojej męki, widząc Ciebie w
postaci poniżonego, przez nieprawych wyszydzonego, który wszystko
stworzyłeś Boską wolą.

Z prochu na obraz Twój stworzyłeś mnie ręką Twoją i znowu
skruszonego w proch śmierci za grzech, zstąpiwszy do otchłani,
Chryste, podniosłeś.

Teotokion: Zadziwiły się zastępy aniołów, Przeczysta, i ludzkie
ulękły się serca z powodu Twego zrodzenia, przeto z wiarą czcimy
Ciebie jako Bogurodzicę.

Inny kanon.

Hirmos: Łuk potężnych skruszyłeś władzą Twoją, Chryste, i
mocą przepasałeś słabych.

Chrystus, wszystkich przewyższający, jak najmniejszy uniżył
cierpieniem ciała anielską naturę.

Martwy, policzony z nieprawymi, jaśniejąc wieńcem chwały, Chryste,
niewiastom zjawiłeś się zmartwychwstały.

Inny kanon.

Hirmos jak w kanonie ku czci zmartwychwstania

Ten, który przewyższa wszelki czas jako czasu Stwórca, z Ciebie,
Dziewico, dobrowolnie stał się Dziecięciem.

Opiewamy łono większe od nieba, przez które Adam radując się
żyje na niebiosach.

Pieśń 4

Hirmos: Przyszedłeś z Dziewicy, nie orędownik, nie anioł, lecz sam
Pan wcielił się i zbawił całego mnie człowieka, przeto wołam do
Ciebie: Chwała mocy Twojej, Panie.

Boże mój, stojąc przed sądem, Władco, jako osądzony nie
wołałeś, lecz znosiłeś sąd pogan, bowiem przez cierpienia Twoje,
Chryste, uczyniłeś zbawienie świata.

Przez Twoje cierpienia, Chryste, zniszczyłeś oręż wroga i poprzez
przeciwne dla otchłani zstąpienie Twoje zniszczone zostały jej
miasta, i obalona hardość prześladowcy.

Teotokion: Bogurodzico Władczyni, Ciebie wszyscy wierni znamy jako
przystań zbawienia i mur obronny. Ty bowiem modlitwami Twymi
wybawiasz z bied dusze nasze.

Inny kanon.

Hirmos: Usłyszałem, Panie, o sławnej opatrzności Twojej i
wysławiłem, Przyjacielu człowieka, niezbadaną Twoją moc.

Widząc Ciebie, Chryste, na drzewie, Dziewica, która bezboleśnie
Ciebie zrodziła, przecierpiała macierzyński ból.

Zwyciężona została śmierć, martwy zniewala bramy otchłani,
zniszczył bowiem pożerającego i w nadprzyrodzony sposób wszystko
mi przebaczył.

Inny kanon.

Hirmos jak w kanonie ku czci zmartwychwstania.

Oto wysławiona jest Boża góra domu Pańskiego, przewyższająca
moce, znana nam wszystkim Bogurodzica.

Ponad prawami natury jedyna Dziewica zrodziła rządzącego
stworzeniem i stała się godną Boskiego zwania.

Pieśń 5

Hirmos: Chryste Boże, Ty byłeś orędownikiem Bogu i ludziom, przez
Ciebie bowiem, Władco, do Twego Ojca, Dawcy światłości, z nocy
niewiedzy zostaliśmy przeprowadzeni.

Władco, skruszyłeś jak cedry bunty pogan swoją wolą, Chryste, jak
zechciałaś, podwyższony na cyprysie, sośnie i cedrze.

W ciemnicy bezdennej położono Ciebie, Chryste, bez oddechu i
martwego, ale przez Twoją ranę zapomnianych martwych, którzy spali
w grobach, zraniony z sobą wskrzesiłeś.

Teotokion: Dziewico czysta, módl się do Syna Twego i Pana, aby
mającym w Tobie nadzieję dał pokój, niewolnikom wybawienie z
wrogich pokus.

Inny kanon.

Hirmos: Izajaszowi objawił się gorejący węgiel, zbłąkanym w
ciemności Słońce zajaśniało z dziewiczego łona, dając
oświecenie Bożym poznaniem.

Osiągnął odrzucenie pierwszy Adam poprzez spożycie ze
śmiercionośnego drzewa, ale jego grzech niszczy ukrzyżowany Drugi
Adam.

Cierpiałeś w ludzkiej naturze i umarłeś, będąc niecierpiętliwym
w niematerialnym Bóstwie i zniszczalnych martwych, Chryste, z
głębin otchłani wskrzesiłeś.

Inny kanon.

Hirmos jak w kanonie ku czci zmartwychwstania.

Obłoki, kropcie będącym na ziemi słodycz wesela, gdyż dane jest
nam dziecko i będący przed wiekami w Dziewicę wciela się Bóg
nasz.

Życiu i ciału memu zajaśniała światłość i ból grzechu zostaje
zniszczony, w czasach ostatecznych w Dziewicę bez nasienia wcielił
się Najwyższy.

Pieśń 6

Hirmos: W otchłani grzechów nurzając się, przyzywam niezbadaną
otchłań Twego miłosierdzia: Boże, wyprowadź mnie ze zniszczenia.

Sprawiedliwy osądzony został jak złodziej i z nieprawymi przybity
na drzewie, dając winnym odpuszczenie przez swoją krew.

Przez jednego człowieka, pierwszego Adama, dawno temu w świat
weszła śmierć i przez jednego Syna Bożego objawiło się
zmartwychwstanie.

Teotokion: Dziewico, bez męża porodziłaś i wieczną jesteś
Dziewicą objawiając obrazy prawdziwego Bóstwa Syna i Boga Twego.

Inny kanon.

Hirmos: Władco, usłyszawszy głos słów modlitewnych bolejącej
duszy, wybaw mnie z okropnych pokus, jedyny bowiem jesteś naszego
zbawienia przyczyną.

Postawiłeś strażników upadłemu, cherubiny przy drzewie życia,
ale widząc Ciebie drzwi otworzyły się, zjawiłeś się bowiem
otwierając łotrowi drogę do raju.

Otchłań została opróżniona i zrzucona przez śmierć jedynego,
wszelkie bowiem ukryte bogactwo Chrystus jedyny dla wszystkich nas
wyprowadził.

Inny kanon.

Hirmos jak w kanonie ku czci zmartwychwstania.

Ludzka natura, poddana grzechowi, Władczyni czysta, przez Ciebie
wolność otrzymała, Twój bowiem Syn jako Baranek za wszystkich
został zabity.

Wołamy do Ciebie wszyscy, prawdziwa Bogurodzico, aby sługi, które
zagniewały Pana, wybawił, jedyna bowiem masz odwagę przed Synem
Twoim.

Kontakion, ton 2: Powstałeś z grobu Wszechmocny Zbawco, otchłań
ujrzawszy cud ulękła się i martwi powstali. Stworzenie zaś widząc
to raduje się z Tobą, Adam współweseli się i świat, Zbawco mój,
zawsze Tobie śpiewa.

Ikos: Ty jesteś światłością omroczonych, Ty jesteś
zmartwychwstaniem wszystkich i życiem ludzi, i wszystkich
wskrzesiłeś, władzę śmierci, Zbawco, rozbiłeś i bramy otchłani
skruszyłeś, Słońce. Martwi widząc cud dziwią się i wszelkie
stworzenie współraduje się z Twego zmartwychwstania, Przyjacielu
człowieka. Przeto wszyscy sławimy i opiewamy Twoje uniżenie, Zbawco
mój, i świat zawsze Tobie śpiewa.

Pieśń 7

Hirmos: Wrogie Bogu polecenie nieprawego prześladowcy wysoki
płomień podniosło. Chrystus bowiem zesłał pobożnym młodzieńcom
rosę duchową, Syn błogosławiony i wywyższony.

Nie ścierpiałeś w Twej łaskawości, Władco, widoku człowieka
męczonego przez śmierć, ale przyszedłeś i zbawiłeś Twoją
krwią, będąc człowiekiem. Oto błogosławiony i wywyższony Bóg
ojców naszych.

Widząc Ciebie, Chryste, obleczonego w szatę zemsty, ulękły się
bramy otchłani, przyszedłeś bowiem zabić głupiego sługę
prześladowcę, Władco. Oto błogosławiony i wywyższony Bóg ojców
naszych.

Teotokion: Dziewico nieskalana, jesteś świętszą od miejsca
najświętszego, jako jedyna bowiem zrodziłaś niezmiennego Boga,
Matko dziewicza. Wszystkim wiernym przez Twoje Boże zrodzenie
wytoczyłaś niezniszczalność.

Inny kanon.

Hirmos: Dawno temu mędrcami okazali się młodzieńcy z powodu
łaskawego przyjęcia w duszy błogosławieństwa i ustami śpiewali:
Najwyższy ojców i nasz Boże, błogosławiony jesteś.

Dawno temu w Edenie osądziłeś nieposłuszeństwo Praojca i sam
dobrowolnie sądzony byłeś, przestępcy odpuszczając grzechy,
Najwyższy ojców Boże i wywyższony.

Zbawiłeś zranionego językiem przez zawiść mordercy ludzi w
Edenie. Dobrowolne spożycie dobrowolnym bowiem cierpieniem
uleczyłeś, Najwyższy ojców Boże i błogosławiony.

Teotokion: Mnie, który chodziłem w cieniu śmierci, przyzwałeś do
światłości, ciemną otchłań rozświetliwszy blaskiem Bóstwa,
Najwyższy ojców Boże i błogosławiony.

Inny kanon.

Hirmos jak w kanonie ku czci zmartwychwstania.

Jakub widział w nocy jakby w widzeniu Boga Wcielonego w Ciebie,
który w światłości zjawił się śpiewającym: Najwyższy ojców
Boże i błogosławiony.

Oznaki w Tobie niewypowiedzianego boju, z Jakubem walczę: Przez niego
dobrowolnie zjednoczył się z ludźmi, Czysta, Najwyższy ojców
Boże i błogosławiony.

Obmierzły jest ten, kto nie głosi Ciebie, bez wątpliwości myśli,
z Najwyższej Trójcy jedynym Synem Dziewicy, śpiewając językiem:
Najwyższy ojców Boże i błogosławiony.

Pieśń 8

Hirmos: Piec ognisty dawno temu w Babilonie płomienie rozdzielając,
z Bożego nakazu spalił Chaldejczyków, wiernych zaś zrosił,
śpiewających: Błogosławcie wszystkie dzieła Pańskie, Pana.

Krwią Twoją, Chryste, widząc czerwoną ciała Twego szatę, lękiem
zdjęci z powodu wielkiej Twej cierpliwości, zastępy aniołów
wołały: Błogosławcie wszystkie dzieła Pańskie, Pana.

Moją śmiertelność Ty przyodziałeś, Szczodry, w
nieśmiertelność, przez Twoje powstanie. Przeto weseląc się
dziękczynnie śpiewają Tobie wybrani ludzie, Chryste, wołając do
Ciebie: Zaprawdę śmierć pochłonięta została przez zwycięstwo.

Teotokion: Ty nierozdzielnego z Ojcem w łonie swoim bez nasienia
poczęłaś i w niewypowiedziany sposób zrodziłaś, Bogurodzico
najczystsza, przeto jesteś zbawieniem nas wszystkich.

Inny kanon.

Hirmos: Podobni do złota byli po trzykroć błogosławieni
młodzieńcy i widząc niezmienny, i żywy obraz Boży pośród
płomieni wołali: Powołane do bytu niech śpiewa Panu całe
stworzenie i wywyższa na wszystkie wieki.

Widziany byłeś przygwożdżony do krzyża, bogaty w miłosierdzie, i
dobrowolnie zostałeś pogrzebany. Zmartwychwstałeś trzeciego dnia i
wybawiłeś, Przyjacielu człowieka, wszystkich ludzi z wiarą
śpiewających: Niech opiewają Pana wszystkie stworzenia i
wywyższają na wszystkie wieki.

Zstąpiłeś do otchłani, Słowo Boże, aby wybawić od zniszczenia
tego, którego stworzyłeś, Chryste, mocą Twoją Boską, i jak
niezniszczalnym stworzyłeś na początku, tak teraz wiecznej chwały
Twojej uczestnikiem uczyniłeś. Niech opiewa Chrystusa całe
stworzenie i wywyższa na wieki.

Inny kanon.

Hirmos jak w kanonie ku czci zmartwychwstania.

Przez Ciebie widziany był na ziemi i z ludźmi żył Ten, który
niezrównany jest w łaskawości i w mocy. Jemu to śpiewając wszyscy
wierni wołajmy: Wszystko, co istnieje, niech opiewa Pana i wywyższa
na wszystkie wieki.

Zaprawdę głosimy Ciebie czystą, Bogurodzico, Ty bowiem zrodziłaś
wcielonego jednego z Trójcy, któremu z Ojcem i Duchem wszyscy
śpiewamy: Wszystko, co istnieje, niech opiewa Pana i wywyższa na
wszystkie wieki.

Śpiewamy także Pieśń Bogurodzicy: Uwielbia dusza moja, Pana ze
stichosem: Czcigodniejszą od cherubinów.

Pieśń 9

Hirmos: Przedwiecznego Rodzica Syn, wcielony w Dziewicę Bóg i Pan
nam się objawił, aby omroczonych oświecić i zebrać rozproszonych,
przeto najczcigodniejszą Bogurodzicę wysławiamy.

Jak w raju zasadzone na miejscu czaszki, Zbawco, obfite w owoce drzewo
Twojego przeczystego krzyża, krwią i wodą Bożą, jak z Bożego
źródła napajane, z Twojego boku, Chryste, życie nam
zakiełkowało.

Strąciłeś potężnych, ukrzyżowany Wszechmocny, i w dole leżącą
w głębi otchłani naturę ludzką podniosłeś, na Ojcowskim
posadziwszy tronie. Z Nim ciebie idącą wielbimy pokłonem.

Triadikon: Jedność trojako liczoną, Trójcę współistotną,
prawowiernie opiewający wierni sławimy: Nierozdzielna jest Boża
natura, trójświetlista, niezachodząca zorza, jedyna niezniszczalna
światłość nam świecąca.

Inny kanon.

Hirmos: Od Boga Bóg Słowo w niewypowiedzianej mądrości przyszedł
odnowić Adama, który przez pokarm okrutnie upadł w zniszczalność,
Bóg niewypowiedzianie wcielił się w świętą Dziewicę ze względu
na nas, wierni, przeto jednomyślnie uwielbiajmy Go w pieśniach.

Pośród osądzonych jako Baranek podniesiony byłeś, Chryste, na
krzyżu, na miejscu czaszki włócznią w bok przebity życie nam
dałeś, którzy jesteśmy prochem, jako Dobry, w wierze czczących
Twoje Boskie zmartwychwstanie.

Boga, który swoją śmiercią śmierci władzy moc zniszczył,
wszyscy wierni pokłońmy się, bowiem od wieków zmarłych wskrzesił
i wszystkim daje życie i zmartwychwstanie.

Inny kanon.

Hirmos: Cały jesteś pragnieniem, cały słodyczą, Słowo Boże,
Synu Dziewicy, Boże bogów, Panie, ze świętych najświętszy,
przeto wszyscy Ciebie z Twą Rodzicielką uwielbiamy.

Laskę mocy dano zniszczalnej naturze, Słowo Boże, w łonie Twoim,
Czysta, i wskrzesił ją Ten, który do otchłani zstąpił, przeto
Ciebie, Najczystsza, jako Bogurodzicę uwielbiamy.

Jak i zechciałeś, Władco, przyjmij miłosiernie błagającą za
nami Matkę Twoją i z Twojej łaski wszystko się napełni, niech
wszyscy Ciebie jako Łaskawcę uwielbiamy.

Po katabasji mała ektenia. Także: Święty Pan Bóg nasz.
Eksapostilarion jutrzni.

Do psalmów pochwalnych dodajemy stichery ku czci zmartwychwstania,
ton 2:

Stichos: Wypełnij na nich wyrok zapisany, chwała ta będzie dla
wszystkich świętych Jego.

Wszystko, co oddycha, i wszystkie stworzenia sławią Ciebie, Panie,
albowiem krzyżem zniszczyłeś śmierć, aby okazać ludziom Twoje
powstanie z martwych jako jedyny Przyjaciel człowieka.

Stichos: Chwalcie Boga w świątyni Jego, chwalcie Go na firmamencie
mocy Jego.

Niech powiedzą Żydzi, w jaki sposób żołnierze zgubili
strzeżonego Króla, dlaczego kamień nie zachował opoki życia?
Niech dadzą pogrzebanego, albo niech pokłonią się
zmartwychwstałemu, mówiąc z nami: Chwała wielości łask Twoich,
Zbawco nasz, chwała Tobie.

Stichos: Chwalcie Go dla mocy Jego, chwalcie Go dla wielkiego
majestatu Jego.

Radujcie się ludzie, anioł siedząc na kamieniu grobowym tak nam
głosi, mówiąc: Chrystus powstał z martwych, Zbawca świata, i
napełnił wszystko aromatem. Radujcie się, ludzie, i weselcie.

Stichos: Chwalcie Go dźwiękiem trąby, chwalcie Go na harfie i
gęślach.

Anioł przyniósł Łaski Pełnej pozdrowienie „Raduj się” przed
Twoim poczęciem, anioł też odwalił kamień ze sławnego Twego
grobu w Twoje zmartwychwstanie. Pierwszy raz w miejsce smutku radość
głosi, teraz zaś w miejscu śmierci głosi nam Władcę, Dawcę
życia, przeto śpiewamy Tobie: Łaskawco wszystkich, Panie, chwała
Tobie.

Inne stichery Anatoliosa, ton 2:

Stichos: Chwalcie Go bębnem i tańcem, chwalcie Go na strunach i
flecie.

Niewiasty rozlały ze łzami mirrę na grób Twój i napełniły się
radością ich usta, gdy powiedziano: Zmartwychwstał Pan.

Stichos: Chwalcie Go na cymbałach dźwięcznych, chwalcie Go na
cymbałach gromkich. Wszystko, co oddycha, niechaj chwali Pana.

Niechaj narody i ludy sławią Chrystusa, Boga naszego, który
dobrowolnie dla nas przecierpiał krzyż i w otchłani przebywał trzy
dni, i niechaj kłaniają się Jego powstaniu z martwych, którym
oświecone zostały wszystkie krańce świata.

Stichos: Powstań, Panie Boże mój, niech się wzniesie ręka Twoja,
nie zapominaj na zawsze o ubogich Twoich.

Ukrzyżowany i pogrzebany zostałeś, Chryste, jak zechciałeś,
zniszczyłeś śmierć i zmartwychwstałeś w chwale jako Bóg i
Władca, dając światu życie wieczne i wielkie miłosierdzie.

Stichos: Wysławiać będę Ciebie, Panie, całym sercem moim, opowiem
wszystkie cuda Twoje.

O, zaprawdę nieprawi, opieczętowaliście kamień i sprawiliście nam
jeszcze większe cuda! Przecież straże mają rozum, dziś wyszedł z
grobu i mówią im: Powiedzcie, że spaliście i przyszli uczniowie, i
wykradli Go. Któż kradnie martwego i to nagiego? Sam zmartwychwstał
własną mocą jako Bóg, zostawiwszy w grobie swoje pogrzebowe
całuny. Przyjdźcie, Żydzi, i zobaczcie, że rozerwał pieczęci
Ten, który zniszczył śmierć i dał rodzajowi ludzkiemu życie, i
wielkie miłosierdzie.

Chwała. Stichera Ewangelii. I teraz. Teotokion: Błogosławiona
jesteś. Wielka doksologia. Po doksologii, troparion:

Powstałeś z grobu i więzy rozerwałeś otchłani, zniszczyłeś
osądzenie śmierci, Panie, wszystkich wybawiłeś z sieci wroga,
zjawiłeś się Apostołom Twoim i posłałeś ich, aby głosili, i
przez Nich pokój dałeś światu, jedyny Wielce Miłosierny.

Na Liturgii Błogosławieństwa. Ton 2:

Stichos: Błogosławieni miłosierni, albowiem oni miłosierdzia
dostąpią.

Słowa łotra przynosimy Tobie i modlimy się: Wspomnij nas, Zbawco, w
królestwie Twoim.

Stichos: Błogosławieni czystego serca, albowiem oni Boga ujrzą.

Krzyż Tobie przynosimy ku przebaczeniu grzechów, który ze względu
na nas przyjąłeś, Przyjacielu człowieka.

Stichos: Błogosławieni czyniący pokój, albowiem oni synami Bożymi
będą nazwani.

Kłaniamy się Twemu pogrzebowi, Władco, i powstaniu, przez które ze
zniszczenia wybawiłeś świat, Przyjacielu człowieka.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Śmiercią Twoją, Panie, zniszczona została śmierć i przez Twoje
zmartwychwstanie, Zbawco, świat zbawiłeś.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Niewiasty z wonnościami spotkałeś zmartwychwstawszy z grobu i
nakazałeś ogłosić uczniom Twoje powstanie.

Stichos: Radujcie się i weselcie, albowiem zapłata wasza obfita jest
w niebiosach.

Ci, który spali w ciemności, ujrzeli Ciebie Światłość w
głębiach otchłani i powstali, Chryste.

Chwała. Ojca wysławmy, Synowi pokłońmy się i Świętemu Duchowi z
wiarą zaśpiewajmy.

I teraz. Teotokion: Raduj się, tronie ognisty. Raduj się,
Oblubienico dziewicza. Raduj się, która Boga ludziom zrodziłaś,
Dziewico.

Prokimenon: Mocą moją i śpiewem moim Pan, On stał się zbawieniem
moim. Stichos: Srodze Pan mnie ukarał, ale nie wydał mnie śmierci.

Alleluja: Niech Pan cię wysłucha w dniu utrapienia, niech obroni
ciebie imię Boga Jakuba. Stichos: Panie, wybaw króla i wysłuchaj
nas w dniu, gdy wezwiemy Ciebie.

