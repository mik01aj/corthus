CZYTANIA NA LITURGIACH W DNI TYGODNIA

We wszystkie niedziele lekcja z I Listu do Koryntian, perykopa 258:

Bracia, przypominam wam Ewangelię, którą wam głosiłem, którą
przyjęliście i w której też trwacie. Przez nią również
będziecie zbawieni, jeżeli ją zachowacie tak, jak wam rozkazałem.
Chyba żebyście uwierzyli na próżno. Przekazałem wam na początku
to, co przejąłem: że Chrystus umarł – zgodnie z Pismem – za
nasze grzechy, że został pogrzebany, że zmartwychwstał trzeciego
dnia, zgodnie z Pismem: i że ukazał się Kefasowi, a potem Dwunastu,
później zjawił się więcej niż pięciuset braciom równocześnie;
większość z nich żyje dotąd, niektórzy zaś pomarli. Potem
ukazał się Jakubowi, później wszystkim apostołom. W końcu, już
po wszystkich, ukazał się także i mnie jako poronionemu płodowi.
Jestem bowiem najmniejszy ze wszystkich apostołów i niegodzien zwać
się apostołem, bo prześladowałem Kościół Boży. Lecz za
łaską Boga jestem tym, czym jestem, a dana mi łaska Jego nie
okazała się daremna; przeciwnie, pracowałem więcej od nich
wszystkich, nie ja, co prawda, lecz łaska Boża ze mną. Tak więc
czy to ja, czy inni, tak nauczamy i tak wyście uwierzyli.

We wszystkie niedziele Ewangelia według Mateusza, perykopa 77:

Mówi Pan przypowieść następującą: «Królestwo niebieskie
podobne jest do króla, który chciał rozliczyć się ze sługami
swymi. Gdy zaczął się rozliczać, przyprowadzono mu jednego, który
był mu winien dziesięć tysięcy talentów. Ponieważ nie miał z
czego oddać, pan jego kazał sprzedać go razem z żoną, dziećmi i
całym jego mieniem, aby tak dług odzyskać. Wtedy sługa upadł
przed nim, mówiąc: „Panie, miej cierpliwość nade mną, a
wszystko ci oddam”. Pan ulitował się nad tym sługą, uwolnił go
i dług mu darował. Lecz gdy sługa ów wyszedł, spotkał jednego ze
współsług swoich, który był mu winien sto denarów. Chwycił go i
zaczął dusić, mówiąc: „Oddaj, coś winien!” Jego
współsługa upadł przed nim, prosząc go i mówiąc: „Miej
cierpliwość nade mną, a wszystko oddam tobie”. On jednak nie
chciał, lecz poszedł i wtrącił go do więzienia, dopóki nie odda
długu. Współsłudzy jego widząc, co się działo, bardzo się
zasmucili i przyszedłszy opowiedzieli panu swemu wszystko, co
zaszło. Wtedy pan jego wezwał go przed siebie i rzekł mu: „Sługo
niegodziwy! Darowałem ci cały ten dług, ponieważ mnie prosiłeś.
Czyż więc i ty nie powinieneś był zmiłować się nad
współsługą swoim, jak ja zmiłowałem się nad tobą?” I
rozgniewawszy się pan jego kazał wydać go katom, dopóki nie odda
całego długu swego. Podobnie uczyni wam Ojciec mój niebieski,
jeżeli każdy z was nie przebaczy z serca swemu bratu grzechy jego».

Prokimenony, lekcje, Alleluja i ewangelie dni tygodnia:

W poniedziałek prokimenon, ton 4: Czynisz posłańcami swymi duchy, i
sługami swymi płomienie ognia. Stichos: Błogosław, duszo moja,
Pana, Panie Boże mój, jesteś bardzo wywyższony.

Lekcja z Listu do Hebrajczyków, perykopa 305

Bracia, jeśli bowiem objawiona przez aniołów mowa była mocna, a
wszelkie przekroczenie i nieposłuszeństwo otrzymało słuszną
zapłatę, jakże my unikniemy kary, jeśli nie będziemy się
troszczyć o tak wielkie zbawienie? Było ono głoszone na początku
przez Pana, a umocnione u nas przez tych, którzy je słyszeli. Bóg
zaś uwierzytelnił je cudami, znakami przedziwnymi, różnorakimi
mocami i udzielaniem Ducha Świętego według swej woli. Nie aniołom
bowiem poddał przyszły świat, o którym mówimy. Ktoś to na pewnym
miejscu stwierdził uroczyście, mówiąc: Czym jest człowiek, że
pamiętasz o nim, albo syn człowieczy, że się troszczysz o niego;
mało co mniejszym uczyniłeś go od aniołów, chwałą i czcią go
uwieńczyłeś. Wszystko poddałeś pod jego stopy.

Ponieważ zaś poddał Mu wszystko, nic nie zostawił nie poddanego
Jemu. Teraz wszakże nie widzimy jeszcze, aby wszystko było Mu
poddane. Widzimy natomiast Jezusa, który mało od aniołów był
pomniejszony, chwałą i czcią ukoronowanego za cierpienia śmierci,
iż z łaski Bożej za wszystkich zaznał śmierci. Przystało bowiem
Temu, dla którego wszystko i przez którego wszystko, który wielu
synów do chwały doprowadza, aby przewodnika ich zbawienia
udoskonalił przez cierpienie.

Alleluja, ton 5: Chwalcie Pana wszyscy aniołowie Jego, chwalcie Go
wszystkie moce Jego. Stichos: Albowiem On rzekł i stały się, On
nakazał i zostały stworzone.

Ewangelia według Mateusza, perykopa 52:

Mówi Pan przypowieść następującą: «Królestwo niebieskie
podobne jest do człowieka, który posiał dobre nasienie na roli
swojej. Lecz gdy ludzie spali, przyszedł nieprzyjaciel jego, nasiał
kąkolu między pszenicę i odszedł. A gdy zboże wyrosło i
wypuściło kłosy, wtedy pojawił się i kąkol. Słudzy gospodarza
przyszli i zapytali go: „Panie, czy nie posiałeś dobrego nasienia
na roli swojej? Skąd więc wziął się na niej kąkol?”
Odpowiedział im: „Nieprzyjazny człowiek to uczynił”. Rzekli mu
słudzy: „Chcesz więc, żebyśmy poszli i zebrali go?” A on im
odrzekł: „Nie, byście zbierając kąkol nie wyrwali razem z nim i
pszenicy. Pozwólcie obojgu róść aż do żniwa, a w czasie żniwa
powiem żeńcom: Zbierzcie najpierw kąkol i powiążcie go w snopki
na spalenie, pszenicę zaś zwieźcie do spichlerza mego”». Wtedy
odprawiwszy tłumy Jezus wrócił do domu. I przystąpili do Niego
uczniowie Jego, mówiąc: «Wyjaśnij nam przypowieść o kąkolu!»
On zaś odpowiadając rzekł im: «Tym, który sieje dobre nasienie,
jest Syn Człowieczy. Rolą jest świat, dobrym nasieniem są synowie
królestwa, kąkolem zaś synowie Złego. Nieprzyjacielem, który
posiał kąkol, jest diabeł, żniwem jest koniec świata, a żeńcami
są aniołowie. Jak więc zbiera się kąkol i spala ogniem, tak
będzie przy końcu świata. Syn Człowieczy pośle aniołów swoich i
zbiorą z królestwa Jego wszystkie zgorszenia i tych, którzy czynią
nieprawość, i wrzucą ich w piec ognisty; tam będzie płacz i
zgrzytanie zębów. Wtedy sprawiedliwi zajaśnieją jak słońce w
królestwie Ojca ich. Kto ma uszy ku słuchaniu, niechaj słucha!»

Koinonikon: Czynisz posłańcami swymi duchy, i sługami swymi
płomienie ognia.

We wtorek Poprzednikowi prokimenon, ton 7: Sprawiedliwy rozweseli się
w Panu i w Nim ma nadzieję. Stichos: Usłysz, Boże, mój głos, gdy
modlę się do Ciebie.

Lekcja z Dziejów Apostolskich, perykopa 33:

Bracia, pod koniec swojej działalności Jan mówił: „Ja nie jestem
tym, za kogo mnie uważacie. Po mnie przyjdzie Ten, któremu nie
jestem godny rozwiązać sandałów na nogach”. Bracia, synowie
rodu Abrahama, i ci spośród was, którzy się boją Boga! Nam
została przekazana nauka o tym zbawieniu, bo mieszkańcy Jerozolimy i
ich zwierzchnicy nie uznali Go, i potępiając Go wypełnili głosy
Proroków, odczytywane co szabat. Chociaż nie znaleźli w Nim żadnej
winy zasługującej na śmierć, zażądali od Piłata, aby Go
stracił. A gdy wykonali wszystko, co było o Nim napisane, zdjęli Go
z krzyża i złożyli w grobie. Ale Bóg wskrzesił Go z martwych, a
On ukazywał się przez wiele dni tym, którzy z Nim razem poszli z
Galilei do Jerozolimy, a teraz dają świadectwo o Nim przed ludem. My
właśnie głosimy wam Dobrą Nowinę o obietnicy danej ojcom: że
Bóg spełnił ją wobec nas jako ich dzieci, wskrzesiwszy Jezusa.

Alleluja, ton 4: Sprawiedliwy rozkwitnie jak palma, jak cedr na
Libanie rozrośnie się. Stichos: Zasadzeni w domu Pańskim, zakwitną
na dziedzińcach Boga naszego.

Ewangelia według Jana, perykopa 3:

W owym czasie Jan zobaczył Jezusa, idącego ku niemu, i rzekł: «Oto
Baranek Boży, który gładzi grzech świata. To jest Ten, o którym
powiedziałem: Po mnie idzie Mąż, który był przede mną, gdyż
był wcześniej ode mnie. I ja Go nie znałem, ale przyszedłem
chrzcić wodą w tym celu, aby był objawiony Izraelowi». I Jan
świadczył, mówiąc: «Ujrzałem Ducha, który jak gołębica
zstępował z nieba i spoczął na Nim. Ja Go nie znałem, ale Ten,
który mnie posłał, abym chrzcił wodą, powiedział do mnie:
„Ten, nad którym ujrzysz Ducha zstępującego i spoczywającego nad
Nim, jest Tym, który chrzci Duchem Świętym”. Ja to ujrzałem i
świadczę, że On jest Synem Bożym».

Koinonikon: W pamięci wiecznej będzie sprawiedliwy, nie ulęknie
się złych pogłosek.

W środę prokimenon Najświętszej Bogurodzicy, ton 3. pieśń
Bogurodzicy: Uwielbia dusza moja Pana i rozradował się duch mój w
Bogu, Zbawcy moim. Stichos: Albowiem wejrzał na pokorę służebnicy
swojej, oto błogosławić mnie będą odtąd wszystkie pokolenia.

Lekcja z Listu do Filipian, perykopa 240:

Bracia, to dążenie niech was ożywia, ono też było w Chrystusie
Jezusie. On, istniejąc w postaci Bożej, nie skorzystał ze
sposobności, aby na równi być z Bogiem, lecz ogołocił samego
siebie, przyjąwszy postać sługi, stawszy się podobnym do ludzi. A
w zewnętrznym przejawie, uznany za człowieka, uniżył samego
siebie, stawszy się posłusznym aż do śmierci – i to śmierci
krzyżowej. Dlatego też Bóg Go nad wszystko wywyższył i darował
Mu imię ponad wszelkie imię, aby na imię Jezusa zgięło się
każde kolano istot niebieskich i ziemskich i podziemnych. I aby
wszelki język wyznał, że Jezus Chrystus jest Panem ku chwale Boga
Ojca.

Alleluja, ton 8: Posłuchaj, córko, spójrz i nakłoń ucha twego.
Stichos: Możni narodu będą błagać przed obliczem twoim.

Ewangelia według Łukasza, perykopa 54:

W owym czasie przyszedł Jezus wszedł do jednej wsi. A pewna
niewiasta, imieniem Marta, przyjęła Go do domu swego. Miała ona
siostrę, imieniem Maria, która usiadłszy u nóg Jezusa słuchała
słowa Jego. Marta zaś krzątała się koło rozmaitych posług i
przystąpiwszy rzekła: «Panie, czy nie dbasz o to, że siostra moja
zostawiła mnie samą przy usługiwaniu? Powiedz jej przeto, żeby mi
pomogła». A odpowiadając Jezus rzekł jej: «Marto, Marto,
troszczysz się i kłopoczesz o wiele, a potrzeba tylko jednego. Maria
bowiem obrała dobrą cząstkę, która nie będzie jej odebrana». A
gdy On to mówił, jakaś kobieta z tłumu głośno zawołała do
Niego: «Błogosławione łono, które Cię nosiło, i piersi, które
ssałeś». On zaś rzekł: «Błogosławieni są raczej ci, którzy
słuchają słowa Bożego i zachowują je».

Koinonikon: Kielich zbawienia przyjmę i wezwę imienia Pańskiego.

W czwartek prokimenon apostołom, ton 8: Na całą ziemię rozejdzie
się ich głoszenie i do krańców ziemi ich słowa. Stichos: Niebiosa
głoszą chwałę Bożą, dzieło rąk Jego obwieszcza firmament.

Lekcja z I Listu do Koryntian, perykopa 131:

Bracia, wydaje mi się bowiem, że Bóg nas, apostołów, wyznaczył
jako ostatnich, jakby na śmierć skazanych. Staliśmy się bowiem
widowiskiem światu, aniołom i ludziom; my głupi dla Chrystusa, wy
mądrzy w Chrystusie, my niemocni, wy mocni; wy doznajecie szacunku, a
my wzgardy. Aż do tej chwili łakniemy i cierpimy pragnienie, brak
nam odzieży, jesteśmy policzkowani i skazani na tułaczkę, i
utrudzeni pracą rąk własnych. Błogosławimy, gdy nam złorzeczą,
znosimy, gdy nas prześladują; dobrym słowem odpowiadamy, gdy nas
spotwarzają. Staliśmy się jakby śmieciem tego świata i odrazą
dla wszystkich aż do tej chwili. Nie piszę tego, żeby was
zawstydzić, lecz aby was napomnieć jako moje najdroższe dzieci.
Choćbyście mieli bowiem dziesiątki tysięcy wychowawców w
Chrystusie, nie macie wielu ojców; ja to właśnie przez Ewangelię
zrodziłem was w Chrystusie Jezusie. Proszę was przeto, bądźcie
naśladowcami moimi!

Alleluja, ton 1: Niebiosa sławić będą cuda Twoje, Panie, i prawdę
Twoją w zgromadzeniu świętych. Stichos: Bóg jest wielbiony w
zgromadzeniu świętych.

Ewangelia według Mateusza, perykopa 34 od połowy:

W owym czasie Jezus przywołał do siebie dwunastu uczniów swoich i
dał im władzę nad duchami nieczystymi, aby je wypędzali i leczyli
wszystkie słabości i wszelkie choroby. A oto imiona dwunastu
apostołów: pierwszy Szymon, którego zwano Piotrem, i Andrzej brat
jego, Jakub, syn Zebedeusza, i Jan brat jego, Filip i Bartłomiej,
Tomasz i Mateusz celnik, Jakub, syn Alfeusza, i Lewi zwany Tadeuszem,
Szymon Kanaita i Judasz Iskariota, który zdradził Go. Tych Dwunastu
posłał Jezus, mówiąc im polecenie: «Nie idźcie na drogę pogan i
nie wstępujcie do miasta samarytańskiego! Idźcie raczej do owiec,
które poginęły z domu Izraela. Idąc zaś głoście, mówiąc:
„Przybliżyło się królestwo niebieskie”. Uzdrawiajcie chorych,
oczyszczajcie trędowatych, wskrzeszajcie umarłych, wypędzajcie złe
duchy! Darmo otrzymaliście, darmo dawajcie!»

Koinonikon: Na całą ziemię rozejdzie się ich głoszenie i do
krańców ziemi ich słowa.

W piątek Prokimenon krzyżowi, ton 7: Wywyższajcie Pana Boga naszego
i kłaniajcie się podnóżkowi nóg Jego, albowiem jest święty.
Stichos: Pan zakrólował, niech zadrżą narody.

Lekcja z I Listu do Koryntian, perykopa 125:

Bracia, nauka bowiem krzyża głupstwem jest dla tych, co idą na
zatracenie, mocą Bożą zaś dla nas, którzy dostępujemy zbawienia.
Napisane jest bowiem: Wytracę mądrość mędrców, a przebiegłość
przebiegłych zniweczę. Gdzie jest mędrzec? Gdzie uczony? Gdzie
badacz tego, co doczesne? Czyż nie uczynił Bóg głupstwem
mądrości świata? Skoro bowiem świat przez mądrość nie poznał
Boga w mądrości Bożej, spodobało się Bogu przez głupstwo
głoszenia słowa zbawić wierzących. Tak więc, gdy Żydzi żądają
znaków, a Grecy szukają mądrości, my głosimy Chrystusa
ukrzyżowanego, który jest zgorszeniem dla Żydów, a głupstwem dla
pogan, dla tych zaś, którzy są powołani, tak spośród Żydów,
jak i spośród Greków, Chrystusem, mocą Bożą i mądrością
Bożą.

Alleluja, ton 1: Wspomnij zgromadzenie Twoje, które nabyłeś od
początku. Stichos: Bóg nasz, Król nasz przed wiekami uczynił
zbawienie pośrodku ziemi.

Ewangelia według Jana, perykopa 9:

Mówi Pan: «Nikt nie wstąpił do nieba, oprócz Tego, który z nieba
zstąpił, Syna Człowieczego. A jak Mojżesz wywyższył węża na
pustyni, tak potrzeba, by wywyższono Syna Człowieczego, aby każdy,
kto wierzy w Niego nie zginął, ale miał życie wieczne. Tak bowiem
Bóg umiłował świat, że Syna swego Jednorodzonego dał, aby
każdy, kto wierzy w Niego, nie zginął, ale miał życie wieczne.
Albowiem Bóg nie posłał Syna swego na świat, aby sądził świat,
lecz aby świat został przez Niego zbawiony».

Koinonikon: Zbawienie uczyniłeś, Boże, pośrodku ziemi.

W sobotę Prokimenon wszystkim świętym, ton 8: Weselcie się w Panu
i radujcie się sprawiedliwi. Stichos: Błogosławieni, którym
odpuszczono nieprawości i którym grzechy ich zostały zakryte.

Prokimenon zmarłym, ton 6: Dusze ich zamieszkają w szczęśliwości.
Stichos: Ku Tobie, Panie, wznoszę duszę moją, Boże mój, w Tobie
mam nadzieję, niech nie zawstydzę się na wieki.

Lekcja z I Listu do Tesaloniczan, perykopa 270:

Bracia, nie chcemy waszego trwania w niewiedzy co do tych, którzy
umierają, abyście się nie smucili jak wszyscy ci, którzy nie mają
nadziei. Jeśli bowiem wierzymy, że Jezus istotnie umarł i
zmartwychwstał, to również tych, którzy umarli w Jezusie, Bóg
wyprowadzi wraz z Nim. To bowiem głosimy wam jako słowo Pańskie,
że my, żywi, pozostawieni na przyjście Pana, nie wyprzedzimy tych,
którzy pomarli. Sam bowiem Pan zstąpi z nieba na hasło i na głos
archanioła, i na dźwięk trąby Bożej, a zmarli w Chrystusie
powstaną pierwsi. Potem my, żywi i pozostawieni, wraz z nimi
będziemy porwani w powietrze, na obłoki naprzeciw Pana, i w ten
sposób zawsze będziemy z Panem

Alleluja, ton 4: Wołali sprawiedliwi i Pan wysłuchał ich, ze
wszystkich ich utrapień wybawił ich. Stichos: Liczne są utrapienia
sprawiedliwych, lecz ze wszystkich wybawi ich Pan. Stichos:
Błogosławieni, których wybrałeś i przyjąłeś, Panie, pamięć o
nich z pokolenia na pokolenie.

Ewangelia według Jana, perykopa 16:

Mówi Pan do Żydów, którzy przyszli do Niego: «Zaprawdę,
zaprawdę, mówię wam: Kto słucha słowa mego i wierzy w Tego,
który Mnie posłał, ma życie wieczne i nie przyjdzie na sąd, lecz
przeszedł ze śmierci do życia. Zaprawdę, zaprawdę, mówię wam,
że nadchodzi godzina, i teraz jest, kiedy umarli usłyszą głos Syna
Bożego, i ci, którzy usłyszą, ożyją. Jak bowiem Ojciec ma życie
w sobie, tak dał i Synowi, aby miał życie w sobie. I dał Mu
władzę wykonywania sądu, ponieważ jest Synem Człowieczym. Nie
dziwcie się temu! Nadchodzi bowiem godzina, w której wszyscy
spoczywający w grobach, usłyszą głos Syna Bożego, i ci, którzy
pełnili dobre czyny, pójdą na zmartwychwstanie życia, a ci,
którzy pełnili złe czyny na zmartwychwstanie sądu. Ja sam z siebie
nic czynić nie mogę. Tak, jak słyszę, sądzę, a sąd mój jest
sprawiedliwy; nie szukam bowiem własnej woli, lecz woli Ojca, który
Mnie posłał».

Koinonikon: Radujcie się, sprawiedliwi, w Panu, prawym przynależy
chwała.

Inny: Błogosławieni, których wybrałeś i przyjąłeś, Panie,
pamięć o nich z pokolenia na pokolenie.
