NIEDZIELA SIÓDMA,

318 ŚWIĘTYCH OJCÓW, ZGROMADZONYCH W NICEI.

W sobotę wieczorem na małych nieszporach,

do: Panie, wołam do Ciebie, dodajemy cztery stichery i śpiewamy
stichery zmartwychwstania, ton 6: Chcąc zwyciężyć otchłań.
Dzisiaj Chrystus zdeptał śmierć. Przed Tobą, Chryste, powtarzając
pierwszą. Chwała. Tajemne dzisiaj (patrz na wielkich nieszporach).

I teraz. Teotokion: Zaprawdę godne to jest uwielbiać Ciebie,
Bogurodzicę, bowiem w Twoje przeczyste łono wszedł Stwórca
wszystkich i stał się ciałem nie zmieniając natury, ani nie
jawiąc się w marzeniach. Wziąwszy z Ciebie uduchowione ciało
zjednoczył się z nim w Hipostazie, przeto okazał się w dwóch
naturach różnorodnie czyniąc. Módl się do Niego, czysta
Najświętsza, aby zesłał nam pokój i wielkie miłosierdzie.

Na stichownie stichera zmartwychwstania.

Także stichery isomelosy Najświętszej Bogurodzicy, ton 6:

Prosomion: Całą odłożywszy.

Stichos: Wspomnę imię Twoje w każdym pokoleniu i pokoleniu.

Przysięgę, którą obiecał Twemu Praojcowi dawno temu Bóg
Przedwieczny, spełnił w czasach ostatecznych, przyszedłszy z Twego
Bożego łona, Przeczysta. Zaiste bowiem z Ciebie zajaśniał Pan,
który w dłoni trzyma krańce świata. Uczyń Go przychylnym dla mnie
w godzinie sądu, Dziewico błogosławiona, abym otrzymał Jego
królestwo przez wywyższeni8e cnotami i umartwienie żądz.

Stichos: Posłuchaj, córko, spójrz i nakłoń ucha twego.

Izajasz czystością umysłu z daleka przepowiedział, Dziewico, że
masz urodzić Stwórcę całego stworzenia, czcigodna Przeczysta. Ty
bowiem okazałaś się jedyną nieskalaną na wieki. Przeto błagam
Ciebie: Oczyść skalaną moją duszę i okaż mnie wspólnikiem
Światłości Bożej oraz stania po prawicy Bożego Twego Syna, gdy
zasiądzie, jak jest napisane, sądzić świat cały.

Stichos: Możni narodu będą błagać przed obliczem twoim.

Przez Twoje zrodzenie okazało się zniszczenie śmierci, Ty bowiem,
młoda Dziewczyno, jesteś mieszkaniem Życia niezniszczalnego. Przeto
proszę Ciebie, abyś mnie, leżącego w miejscach otchłani żądz
moich, podniosła i ożywiła ku radości, Dziewico. Kieruj ku Bożej
odpłacie i pozwól wejść w Bożą i wieczną radość, gdzie
słodycz zawsze będąca, gdzie Światłość Niezachodząca.

Chwała. Ton 4: Modlitewną pamięć. I teraz. Święta: Panie,
tajemnica (patrz na wielkich nieszporach). Troparion zmartwychwstania.
Chwała, i teraz. Święta. Ektenie i rozesłanie.

________________

Na wielkich nieszporach,

Błogosławiony mąż. Do: Panie, wołam do Ciebie, dodajemy
dziesięć stichosów i śpiewamy trzy stichery zmartwychwstania, trzy
wniebowstąpienia i trzy ojcom.

Stichery zmartwychwstania, ton 6:

Chcąc zwyciężyć otchłań, Chryste, na krzyż wstąpiłeś, aby
siedzących w cieniu śmierci wskrzesić wraz z sobą, będącym
pośród umarłych wolnym, toczącym życie ze swej światłości.
Wszechmocny Zbawco, zmiłuj się nad nami.

Dzisiaj Chrystus zdeptał śmierć, jak i powiedział, zmartwychwstał
i dał światu radość, aby wszyscy wołający taką zaśpiewali
pieśń: Źródło życia, Światłości niedostępna, Wszechmocny
Zbawco, zmiłuj się nad nami.

Przed Tobą, Chryste, który jesteś w całym stworzeniu, gdzież
uciekniemy, grzeszni? Na niebiosach sam mieszkasz, w otchłani
zdeptałeś śmierć. W głębinach morskich? Tam jest ręka Twoja,
Władco. Do Ciebie przybiegamy, do Ciebie przypadając modlimy się:
Powstały z martwych, zmiłuj się nad nami.

Stichery isomelosy wniebowstąpienia, ton 6:

Pan wzniósł się na niebiosa, aby posłać światu Pocieszyciela,
niebiosa przygotowały Jego tron, obłoki wstępowanie Jego.
Aniołowie zadziwili się, widząc człowieka ponad sobą. Ojciec
czeka, który w łonie zawsze ma współistotnego. Duch zaś Święty
nakazuje wszystkim aniołom Jego: „Podnieście bramy, książęta
wasi!” Wszystkie narody zaklaszczcie w dłonie, bowiem Chrystus
wstąpił tam, gdzie był wcześniej.

Panie, z Twego wniebowstąpienia zadziwili się cherubini, widząc
Ciebie, wstępującego na obłokach Boga, na nich zasiadającego, i
sławili Ciebie, bowiem łaskawe jest miłosierdzie Twoje. Chwała
Tobie!

Na górach świętych widząc Twoje wstąpienie, Chryste, odblasku
chwały Ojca, opiewamy Twego oblicza świetlisty widok, kłaniamy się
Twoim cierpieniom, czcimy zmartwychwstanie, sławiąc chwalebne
wniebowstąpienie. Zmiłuj się nad nami!

Stichery świętym ojcom, ton 6:

Prosomion: Zrozpaczeni.

Z łona zrodziłeś się przed jutrzenką z Ojca bez matki przed
wiekami. Chociaż Ariusz sławi Ciebie jako stworzenie, a nie jako
Boga, hardo mieszając Ciebie, Stworzyciela, ze stworzeniem
szaleńczo, materię ognia wiecznego w sobie ukrywającego. Sobór
będący w Nicei ogłosił Ciebie Synem Bożym, współtronującym z
Ojcem i Duchem.

Któż rozdarł Twoją szatę, Zbawco? Ariusz – odrzekłeś –
który jedną zasadę Trójcy posiekał w rozdzieleniu. To on
odrzucił Ciebie jako jednego z Trójcy, to on też uczy Nestoriusza,
aby nie nazywać Bogurodzicy. Sobór będący w Nicei ogłosił
Ciebie, Panie, współtronującym z Ojcem i Duchem.

W otchłań grzechu wpada Ariusz, który znienawidził widzenie
Światłości i rozrywa Bożą wewnętrzną jedność, całą naturę
i potrzebną duszę, drugi Judasz ze zwyczajów i postaci, ale sobór
będący w Nicei ogłosił Ciebie Synem Bożym, Panie,
współtronującym z Ojcem i Duchem.

Szalony Ariusz posiekał jedną zasadę Najświętszej Trójcy na trzy
nieprawe i niepołączone istoty, przeto ojcowie mający w sercu Boga
spiesznie zgromadzili się, rozpalani gorliwością, jak Eliasz z
Tiszbe, i duchowym mieczem sieką bluźniercę uczącego wstydu, jak
wieści Duch.

Chwała. Ton 6: Dzisiaj tajemne surmy Ducha, mających w sercu Boga
wysławmy pieśniami pośrodku cerkwi piękną pieśnią teologii,
Trójcę jedyną niezmienną, naturę i Boskość, ojców, którzy
zdemaskowali Ariusza i bronili ortodoksji, módlcie się zawsze do
Boga, aby zmiłował się nad duszami naszymi.

I teraz. Teotokion: Któż Ciebie nie uwielbi, najświętsza Dziewico?
Któż nie będzie opiewał Twego przeczystego zrodzenia? Zajaśniały
bowiem z Ojca przed czasem Syn Jednorodzony przyszedł z Ciebie,
Czystej, wcielił się niewypowiedzianie, będąc z natury Bogiem i
będąc człowiekiem ze względu na nas, nie w osobach rozdzielany,
ale w dwóch naturach bez poplątania poznawany. Módl się do Niego,
czysta zawsze błogosławiona, aby zmiłował się nad duszami
naszymi.

Wejście. Prokimenon dnia i czytania.

Czytanie Księgi Rodzaju (14, 14-20).

Abram usłyszawszy, że bratanek jego Lot został uprowadzony w
niewolę, dobrał sobie trzystu osiemnastu najbardziej doświadczonych
spośród służby swego domu i rozpoczął pościg aż do Dan. Nocą
napadł na nich i wraz z nim słudzy jego, i zadał im klęskę. A
potem ścigał ich aż do Choby, która leży na lewo od Damaszku. W
ten sposób odzyskał wszystkie konie sodomskie, a także sprowadził
na powrót Lota, bratanka swego, wraz z jego dobytkiem, kobietami i
ludźmi. Gdy Abram wracał po zwycięstwie odniesionym nad
Kedorlaomerem i królami, którzy z nim byli, wyszedł mu na spotkanie
do doliny Szawe, czyli Królewskiej, król Sodomy. Melchizedek zaś,
król Szalemu, wyniósł chleb i wino, był bowiem kapłanem Boga
Najwyższego. Błogosławił Abrama, mówiąc: „Niech będzie
błogosławiony Abram przez Boga Najwyższego, Stwórcę nieba i
ziemi! Niech będzie błogosławiony Bóg Najwyższy, który w twe
ręce wydał wrogów twoich!”

Czytanie Księgi Powtórzonego Prawa (1, 8-17a).

W owych dniach rzekł Mojżesz do synów Izraela: Patrzcie, wydaję
wam ten kraj, który jest przed wami. Idźcie, posiądźcie tę
ziemię, którą Pan poprzysiągł dać ojcom waszym, Abrahamowi,
Izaakowi, Jakubowi, a po nich ich potomstwu». I rzekłem wam w owym
czasie: Ja sam nie mogę już nosić ciężaru was wszystkich. Pan,
Bóg nasz, rozmnożył was: dziś jesteście liczni niby gwiazdy na
niebie. A Pan, Bóg ojców naszych, niech was jeszcze tysiąckrotnie
pomnoży i niech wam błogosławi, jak to obiecał. Wtedy wybrałem
spośród was mężów mądrych, szanowanych i dałem wam ich za
waszych przewodników: naczelników nad tysiącami i naczelników nad
setkami, naczelników nad pięćdziesięcioma i naczelników nad
dziesięcioma, i sędziów waszych. Wtedy to rozkazałem sędziom
waszym: Przesłuchujcie braci waszych i rozstrzygajcie sprawiedliwie
spór każdego z powinowatym jego czy też z cudzoziemcem. W sądzeniu
unikajcie stronniczości, wysłuchujcie małego i wielkiego, nie
lękajcie się nikogo, gdyż jest to sąd Boży.

Czytanie Księgi Powtórzonego Prawa (10, 14-21).

W owych dniach rzekł Mojżesz do synów Izraela: Do Pana, Boga
twojego, należą niebiosa, niebiosa niebios, ziemia i wszystko, co
jest na niej. Tylko ojców twoich upodobał sobie Pan, i umiłował
ich. Po nich spośród wszystkich narodów wybrał ich potomstwo,
czyli was, w tym dniu. Dokonajcie więc obrzezania waszego serca i nie
bądźcie nadal ludem o twardym karku, albowiem Pan, Bóg nasz, jest
Bogiem nad bogami i Panem nad panami. Jest Bogiem wielkim, potężnym
i straszliwym, który nie ma względu na osoby i nie przyjmuje
podarków. On wymierza sprawiedliwość cudzoziemcom, sierocie i
wdowie, miłuje cudzoziemca, udzielając mu chleba i odzienia. Wy
także miłujcie cudzoziemca, bo sami byliście cudzoziemcami w ziemi
egipskiej. Bójcie się Pana, Boga swego i Jemu jednemu służcie, do
Niego przylgnijcie i na Jego imię przysięgajcie. On chwałą twoją,
On Bogiem twoim, On dla ciebie uczynił te rzeczy wielkie i sławne,
które widziały oczy twoje.

Na litii stichera święta, ton 1:

Wstąpiwszy na niebiosa, skąd i zstąpiłeś, nie pozostaw nas
sierotami, Panie. Niech przyjdzie Twój Duch, niosąc pokój światu,
okaż synom ludzkim działa mocy Twojej, Panie, Przyjacielu
człowieka.

Chwała. Stichera ojcom, ton 3: Święci ojcowie, byliście znanymi
stróżami tradycji apostolskich, bowiem prawowiernie nauczyliście
jednoistotności Świętej Trójcy, odrzuciliście soborowo
bluźnierstwo Ariusza, a z nim także zdemaskowaliście duchoborcę
Macedoniusza, osądziliście Nestoriusza, Eutychesa i Dioskora,
Sabeliusza i niemądrego Sewera. Przeto wyproście dla nas wybawienie
z ich oszustwa, abyśmy nasze życie zachowali nieskalane w wierze,
modlimy się.

I teraz. Święta, ton 6: Panie, spełniwszy tajemnicę Opatrzności,
wziąłeś uczniów Twoich na Górę Oliwną i wzniosłeś się, a oto
sklepienie niebios przeszedłeś ze względu na mnie wyniszczywszy
się. I wszedłeś tam, z czym nie rozłączyłeś się, ześlij
Najświętszego Twego Ducha, oświecającego dusze nasze.

Na stichownie stichera, ton 6:

Zmartwychwstanie Twoje, Chryste Zbawco, Aniołowie śpiewają na
niebiosach i nam na ziemi pozwól czystym sercem Ciebie sławić.

Inne stichery według alfabetu:

Stichos: Pan zakrólował, w majestat jest obleczony. Obleczony jest
Pan, przepasany potęgą.

Skruszywszy bramy spożowe i starłszy okowy otchłani jako Bóg
Wszechmocny upadły rodzaj ludzki wskrzesiłeś. Przeto i my zgodnie
śpiewamy: Powstały z martwych Panie, chwała Tobie.

Stichos: A świat, który umocnił, nie zachwieje się.

Chcąc wyrwać nas z dawnego zniszczenia, Chrystus pozwala
przygwoździć się do krzyża i w grobie zostaje złożony, którego
niewiasty z mirrą ze łzami szukając z płaczem mówiły: Biada nam,
Zbawco wszystkich, jakże pozwoliłeś złożyć się w grobie? A gdy
złożony zostałeś, to jakże zostałeś wykradziony? Jakże
zmieniłeś się? Jakież to miejsce skryło życiodajne Twoje ciało?
Jednakże, Władco, jak obiecałeś nam się zjawić, utul nasze
łkanie i łzy. Gdy one płakały zawołał do nich Anioł:
Przestańcie płakać i powiedzcie Apostołom, że zmartwychwstał
Pan, dając światu oczyszczenie i wielkie miłosierdzie.

Stichos: Domowi Twemu, Panie, przystoi świętość po wszystkie dni.

Ukrzyżowany zostałeś jak zechciałeś, Chryste, i śmierć przez
pogrzeb Twój zniewoliłeś, zmartwychwstałeś trzeciego dnia jako
Bóg w chwale, dając światu nieskończone życie i wielkie
miłosierdzie.

Chwała. Ton 4: Dzisiaj czynimy modlitewną pamięć ojców mających
Boga w sercu, którzy zgromadzili się z całego świata w sławnym
mieście Nicei, pobożnie świętujemy na zgromadzeniach
prawosławnych. Oni bowiem bardzo pobożnie i mądrze odrzucili
bezbożne nauki okrutnego Ariusza i z Kościoła katolickiego soborowo
go wypędzili, i wyraźnie nauczyli wszystkich wyznawać w pobożnie
ułożonym Symbolu Wiary Syna Bożego jednoistotnego i zawsze
współistotnego, będącego przed wiekami. Przeto i my naśladując
ich Boże nakazy, prawdziwie czcząc służymy z Ojcem Synowi i
Duchowi Najświętszemu, w jednym Bóstwie Trójcy jednoistotnej.

I teraz. Święta, ton 4: Panie, spełniwszy jako Dobry tajemnicę
ukrytą od wieków i od pokoleń, przyszedłeś z uczniami Twoimi na
Górę Oliwną wraz z Rodzicielką Twoją, Stwórcy i wszystkich
Twórcy, Ona bowiem w męce Twojej macierzyńsko bardziej od
wszystkich cierpiała, winna więc z radością nasycić się wielką
chwałą ciała Twego. My też jesteśmy jej uczestnikami w Twoim
wstąpieniu na niebiosa, Władco, i sławimy Twoje wielkie
miłosierdzie dla nas.

Także: Teraz pozwalasz odejść. Trisagion i po: Ojcze nasz,
troparion ojcom, ton 1: Wysławiony jesteś, Chryste Boże nasz, dwa
razy. Troparion święta Wniebowstąpienia jeden raz, napisany na
jutrzni. Pobłogosławienie chlebów i czytanie Dziejów Apostolskich.

Jeśli nie ma czuwania, troparion zmartwychwstania: Anielskie moce na
grobie Twoim. Chwała. Troparion ojcom. I teraz. Troparion
Wniebowstąpienia.

Na powieczerzu kontakion ojcom. Chwała, i teraz. Zmartwychwstania.

Na nabożeństwie o północy śpiewamy trójpieśń Oktoechosu
według tonu, jak zwykle. Rozesłanie.

Na jutrzni,

po: Bóg i Pan, troparion zmartwychwstania, ton 6:

Anielskie moce na grobie Twoim i zamarły straże. Maria stojąc w
grobie szuka przeczystego ciała Twego. Zniewoliłeś otchłań, nie
zakosztowawszy jej, spotkałeś Dziewicę, dając życie, Powstały z
martwych Panie, chwała Tobie! (dwa razy).

Chwała. Troparion Ojcom, ton 8: Wysławiony jesteś, Chryste Boże
nasz, któryś okazał na ziemi światła, ojców naszych, i przez
nich wszystkich kierujesz ku prawdziwej wierze. Wielce łaskawy,
chwała Tobie.

I teraz. Troparion wniebowstąpienia: Wzniosłeś się w chwale,
Chryste Boże nasz, radość uczyniwszy uczniom obietnicą Świętego
Ducha, ogłoszonym im błogosławieństwem, albowiem Ty jesteś Synem
Bożym, Zbawicielem świata.

Po pierwszej recytacji Psałterza katyzma poetycka, ton 6:

Przy otwartym grobie i płaczącej otchłani Maria wołała do
apostołów, który się ukryli: Wyjdźcie, pracownicy winogradu,
ogłoście zmartwychwstania słowo: Zmartwychwstał Pan, dając
światu wielkie miłosierdzie.

Stichos: Powstań Panie, Boże mój, podnieś rękę Twoją, nie
zapominaj na zawsze o ubogich Twoich.

Panie, stojąc przy grobie Twoim Maria Magdalena płacząc wołała,
biorąc Ciebie za ogrodnika i mówiąc: Gdzież położyłeś życie
wieczne? Gdzie ukryłeś Tego, który siedzi na tronie Cherubinów?
Strzegący Go ze strachu bowiem zmartwiali. Dajcie mi mojego Pana,
albo ze mną zawołajcie: Temu, który był pośród umarłych i
martwych wskrzesił, chwała Tobie.

Chwała, i teraz. Teotokion: Błogosławioną nazwawszy Twoją Matkę,
przyszedłeś cierpieć z dobrowolnego pragnienia, zajaśniawszy na
krzyżu, chcąc odszukać Adama, mówiąc aniołom: „Radujcie się
ze mną, albowiem została odnaleziona zgubiona drachma”. Boże
nasz, który wszystko mądrze urządziłeś, chwała Tobie.

Po drugiej recytacji Psałterza katyzma poetycka, ton 6:

Życie spoczęło w grobie i pieczęć położono na kamieniu, jako
śpiącego Króla żołnierze strzegli Chrystusa, a On wrogów swoich
niewidzialnie poraziwszy, zmartwychwstał Pan.

Stichos: Będę wyznawał Ciebie, Panie, całym sercem moim, wszystkie
cuda Twoje opowiadać będę.

Przez dobrowolną śmierć znaleźliśmy życie nieśmiertelne,
wszechmocny i jedyny Zbawco wszystkich. Ty bowiem w czcigodnym Twoim
powstaniu wszystko wezwałeś, zniszczywszy zwycięstwo otchłani i
oścień śmierci.

Chwała, i teraz. Teotokion: Bogurodzico Dziewico, módl się do Syna
Twego, dobrowolnie przygwożdżonego na krzyżu i powstałego z
martwych, Chrystusa Boga naszego, aby zbawił dusze nasze.

Po Nieskalanych: Błogosławiony jesteś, Panie, naucz mnie przykazań
Twoich. Anielski sobór zadziwił się, widząc Ciebie pośród
umarłych

Hypakoe, ton 6:

Przez Twoją dobrowolną i życiodajną śmierć, Chryste, bramy
otchłani skruszyłeś jako Bóg, otworzyłeś nam bramy raju,
powstałeś z martwych i wybawiłeś ze zniszczenia życie nasze.

Anabatmi, ton 6. Antyfona 1:

Na niebo oczy moje podnoszę ku Tobie, Słowo, ulituj się nade mną,
abym żył dla Ciebie.

Zmiłuj się nad nami, uniżonymi, przygotowując Twoje niezbędne
naczynia, Słowo.

Chwała, i teraz. Święty Duch jest wszelką zbawczą przyczyną,
jeśli bowiem On godnie tchnie komuś, szybko podniesie myśli,
rozwinie, porwie z ziemi i postawi na wysokościach.

Antyfona 2:

Jeśli by Pan nie był z nami, każdy z nas uległby i został
pokonany przez wrażą moc. Zwyciężający bowiem zabiera nas od
wrogów naszych.

Oby dusza nasza nie była gryziona przez ich zęby jako pisklę,
Słowo. Biada mi, jakże mam uratować się przed wrogiem, gdy jestem
miłośnikiem grzechu?

Chwała, i teraz. Przez Świętego Ducha przebóstwienie wszystkich,
miłosierdzie, rozum, pokój i błogosławieństwo, współstwórcą
jest bowiem z Ojcem i Słowem.

Antyfona 3:

Mający nadzieję w Panu straszni są dla wrogów i dla wszystkich
przedziwni, patrzą bowiem na wysokości.

Ku nieprawości rąk swoich nie wyciągaj, za opiekuna mając Ciebie,
Zbawco, los sprawiedliwy.

Chwała, i teraz. Świętego Ducha władza nad wszystkimi, Jemu to
kłaniają się niebieskie zastępy, ze wszystkim, co oddycha na
ziemi.

Prokimenon, ton 6: Panie, wzbudź moc Twoją i przyjdź, aby nas
zbawić. Stichos: Pasterzu Izraela posłuchaj, Ty, który kierujesz
Józefem jak barankiem. Wszystko, co oddycha. Ewangelia
zmartwychwstania 10, według Jana perykopa 76. Także:
Zmartwychwstanie Chrystusa zobaczywszy. Psalm 50. Ciąg dalszy jak
zwykle.

Kanon zmartwychwstania, ton 6:

Pieśń 1

Hirmos: Jak po suchym lądzie wędrował Izrael stopami po otchłani i
prześladowcę faraona widząc tonącego, wołał: Bogu zwycięską
pieśń śpiewajmy.

Rozpostartymi dłońmi na krzyżu wszelkie ojcowskie spełniłeś
zrządzenie, Łaskawy Jezusie. Przeto zwycięską pieśń wszyscy
Tobie śpiewamy.

Ze strachem przystąpiła do Ciebie, zgodnie z prawem, niewolnica
śmierć, do Władcy życia, który daje nam nieskończone życie i
zmartwychwstania.

Teotokion: Swojego przyjąwszy Stwórcę, jak sam zechciał, z
nieznającego nasienia łona Twego, wcielającego się w sposób
przewyższający rozumienie, Czysta, zaprawdę okazałaś się
Władczynią stworzeń.

Kanon wniebowstąpienia, ton 5:

Pieśń 1

Hirmos: Zbawicielowi Bogu, który w morzu kierował ludem z suchymi
nogami i faraona z całym wojskiem zatopił, Jemu jedynemu śpiewajmy,
albowiem się wysławił.

Chrystusowi wstępującemu z chwałą na ramionach cherubinów, który
posadził nas po prawicy Ojca, zaśpiewajmy, wszyscy ludzie, pieśń
zwycięską, albowiem się wysławił.

Orędownika Bogu i ludziom, Chrystusa, zastępy anielskie widząc z
ciałem na wysokościach, zadziwiły się, zgodnie śpiewając pieśń
zwycięstwa, albowiem się wysławił.

Bogu, który objawił się na górze Synaj i Prawo dał Mojżeszowi, a
z góry Oliwnej wstąpił z ciałem do nieba, Jemu wszyscy
zaśpiewajmy, albowiem się wysławił.

Teotokion: Najczystsza Matko Boża, do wcielonego w Ciebie i od łona
Rodzica nieodstępnego Boga nieustannie módl się, aby wybawił z
wszelkich trosk tych, których stworzył.

Kanon świętym ojcom, ton 6,

mający akrostych: Opiewam pierwsze zgromadzenie pasterzy.

Hirmos: Zbawicielowi Bogu, który w morzu.

Wysławiając najświętszy sobór świętych ojców i jego ku mnie
najświętsze przepowiadanie, wołam: Błagam Ciebie, Chryste,
zachowaj mnie (dwa razy).

Ojcowie mający Boga w sercu, jak błyskawica zeszliście się
dzisiaj, Ciebie, Chryste, Jednorodzonego Ojca współwiecznego i
jednoistotnego Syna jasno wyznając.

Chwała. Oblubienicy Twojej Kościoła, cieszący się dobrą sławą
strojący Oblubienicę, Władco, ułożywszy wyraźne bezcenne
określenie wiary, jak szatą wspaniałą upiększyli ją.

I teraz. Teotokion: Upiększona chwałą Bożą czcigodna Królowa
stoi przed swoim Synem i Bogiem, prosząc o zbawienie dusz naszych.

Katabasja: Osłonięty obłokiem Bożym, ten, który miał jąkający
się język, naucza prawa napisanego przez Boga, a upadłszy w proch
widział okiem swego ducha Tego, który jest, i został wprowadzony w
poznanie Ducha, sławiąc Go Bożymi pieśniami.

Pieśń 3

Hirmos: Nie ma świętego jako Ty, Panie Boże mój, któryś
podniósł róg wiernych Twych, Łaskawy, i umocniłeś nas na opoce
wyznania Twego.

Widząc Boga krzyżowanego ciałem stworzenie okryło się lękiem,
lecz mocno było trzymane władczą dłonią dla nas ukrzyżowanego.

Śmiercią zniszczona śmierć leży bez oddechu, przeklęta, nie
zniosła bowiem dotknięcia Bożego, zostaje uśmiercona będąc
mocną i wszystkim dano zmartwychwstanie.

Teotokion: Boże Twoje zrodzenie, Czysta, przewyższa wszelki cud
porządku natury, Boga bowiem w nadprzyrodzony sposób poczęłaś w
łonie i zrodziwszy pozostajesz zawsze Dziewicą.

Inny kanon.

Hirmos: Mocą krzyża Twego, Chryste, umocnij moje myśli, abym
opiewał i sławił Twoje zmartwychwstanie po trzech dniach.

Wstąpiłeś, Dawco Życia, Chryste, do Ojca i podniosłeś nasz
rodzaj, Przyjacielu człowieka, z niewypowiedzianej łaskawości
Twojej.

Anielskie zastępy, Zbawco, widząc naturę ludzką wstępującą z
Tobą, nieustannie zadziwione opiewają Ciebie.

Tłumy aniołów zdumiały się, Chryste, widząc Ciebie z ciałem
wznoszącego się i opiewali święte Twoje wstąpienie.

Teotokion: Módl się nieustannie, Czysta, do Tego, który przyszedł
z Twego łona, aby wybawił z pokus diabła tych, którzy śpiewają
Tobie jako Matce Bożej.

Inny kanon.

Hirmos: Nie ma Świętego jako Ty.

Krwotok i ból i rozdzielenie szalony Ariusz przypisywał złośliwie
Bożemu zrodzeniu, niegodny, przeto siekącym mieczem ojcowskim
zostaje odcięty (dwa razy).

Jak dawno temu Boży Abraham zaciągnęliście się wszyscy do wojska,
wielce czcigodni, aby szalonych Twoich wrogów zgubić mocą Twoją
(dwa razy).

Chwała. Pierwsze zgromadzenie Twoich świętych pobożnie ogłosiło
Ciebie, zrodzonego jednoistotnego Syna niemającego początku Ojca, i
Stwórcę wszystkich.

I teraz. Teotokion: Nie może słowo ludzi, ani język godnie
wysławić Ciebie, Dziewico. Z Ciebie bowiem bez nasienia Dawca życia
Chrystus zechciał się wcielić, Przeczysta.

Katabasja: Wsiadłszy na obłoki niebieskie, zostawiwszy pokój
będącym na ziemi, wstąpiłeś i zasiadałeś po prawicy Ojca jako
Jednoistotny Jemu i Duchowi. Chociaż bowiem w ciele zjawiłeś się,
to jednak pozostałeś bez zmiany i oczekujesz spełnienia wszystkich
rzeczy, aby przyjść na ziemię sądzić cały świat. Sprawiedliwy
Sędzio, Panie, oszczędź dusze nasze, daj odpuszczenie grzechów
sługom Twoim, jako Bóg miłosierny.

Kontakion wniebowstąpienia: Spełniwszy o nas, i ikos.

Także katyzma poetycka ojcom, ton 4:

Prosomion: Szybko przybądź.

Jako światła jaśniejące prawdy Chrystusowej światu, zjawiliście
się na ziemi zaiste błogosławieni ojcowie głoszący Boga, którzy
wysuszyliście herezje bluźniących złorzeczeń i wygasiliście
płomienne wzburzenia niegodziwych. Przeto jako hierarchowie Chrystusa
módlcie się o nasze zbawienie.

Chwała. Druga katyzma poetycka, ton 4:

Prosomion: Wzniosłeś się.

Prześwietny gród Nicea dzisiaj z całej ziemi wezwał do siebie
trzystu osiemnastu hierarchów przeciwko głoszącemu bluźnierstwo
Ariuszowi, pomniejszającemu Jednego z Trójcy, Syna i Słowo
będącego Boga, odrzuciwszy więc Ariusza, wiarę umocniliście.

I teraz. Katyzma poetycka wniebowstąpienia. Prosomion:

Wstąpiłeś na niebiosa w chwale i zasiadłeś po prawicy Ojca, nigdy
nie rozłączając się, Przyjacielu człowieka, Chryste. Ducha zaś
Świętego obiecałeś posłać mądrym Twoim uczniom i nasze
oświeciwszy myśli daj oświecenie, abyśmy nieustannie śpiewali
Tobie, Władco.

Pieśń 4

Hirmos: Chrystus moją mocą, Bóg i Pan, śpiewa i głosi Boży
Kościół, i z czystym sercem weseli się w Panu.

Jesteś, Chryste, zakwitłym drzewem prawdziwego życia, krzyż bowiem
został ustawiony i napojony krwią i wodą z niezniszczalnego Twego
boku, aby nam wyrosło życie.

Na próżno wąż fałszywie proponuje mi przebóstwienie, Chrystus
bowiem, łaskawca ludzkiej natury, teraz bez przeszkód ścieżkę
życia mi otworzy.

Teotokion: Albowiem zaprawdę dla będących na ziemi i na niebie
tajemne, niezbadane i niezgłębione jest Twoje, Bogurodzico, zawsze
Dziewico, zrodzenie Boga.

Inny kanon.

Hirmos: Usłyszałem wieść o mocy krzyża, że raj otworzył nam, i
zawołałem: Chwała mocy Twojej, Panie!

Wstąpiłeś w chwale, aniołów Królu, i posłałeś nam od Ojca
Pocieszyciela. Przeto wołamy: Chwała, Chryste, wniebowstąpieniu
Twemu!

Gdy wstąpił Zbawiciel z ciałem do Ojca, zadziwiły się zastępy
anielskie, i zawołały: Chwała, Chryste, wniebowstąpieniu Twemu!

Moce anielskie wołały do wyższych chórów: Podnieście bramy
Chrystusowi, naszemu Królowi, którego opiewamy wraz z Ojcem i
Duchem!

Teotokion: Dziewica rodzi i bólu macierzyństwa nie pozna, ale Matką
jest i trwa jako Dziewica. Wołamy do Niej, śpiewając: Raduj się,
Bogurodzico!

Inny kanon.

Hirmos: Chrystus moją mocą.

Cudzołożył Ariusz rozumem bezrozumnym wiarę prawosławną i sądem
ojców został wypędzony z Kościoła jako zgniły członek, znany ze
złej strony (dwa razy).

Dla Ciebie, Władco, trudził się chór ojców zwyciężając wrogów
Twoich i wysławiając Ciebie jako mającego wspólną naturę z Ojcem
i Duchem.

Chwała. Byłeś orędownikiem Bogu i ludziom, Boże i Człowieku,
Chryste. Przeto w dwóch naturach znając Ciebie, Jedynego Syna,
mądrzy w Bogu ogłosili.

I teraz. Teotokion: Pokusa z ogrodu okazała mnie martwym, zaś drzewo
życia objawiwszy się z Ciebie, Najczcigodniejsza, wskrzesiło i
okazało mnie dziedzicem słodyczy raju.

Katabasja: Król królów, Jedyny z Jedynego, Słowo pochodzące od
Ojca niemającego początku, równego Tobie w mocy Ducha prawdziwie
posłałeś Twego Ducha apostołom, jako Dobroczyńcę, śpiewającym:
Chwała panowaniu Twemu, Panie!

Pieśń 5

Hirmos: Bożą Twoją światłością, Dobry, od poranku czuwających
Tobie dusze oświeć miłością, modlę się, aby poznać Ciebie,
Słowo Boże, prawdziwego Boga, i wołam z ciemności grzechu.

Obecnie ustępują Cherubini i płomienny oręż odwraca się ode
mnie, Władco, widząc Ciebie, Słowo Boże, prawdziwego Boga, który
łotrowi otworzył drogę do raju.

Już nie lękam się powrotu do ziemi, Władco Chryste. Ty bowiem
zabrałeś mnie, zapomnianego, z ziemi, ze względu na wielkie Twoje
miłosierdzie, ku wysokościom niezniszczalności, przez
zmartwychwstanie Twoje.

Teotokion: Zbaw tych, którzy Ciebie, dobra Władczyni świata, z
duszy wyznają jako Bogurodzicę. W Tobie bowiem mamy niezwyciężone
orędownictwo, prawdziwą Rodzicielkę Boga.

Inny kanon.

Hirmos: Od poranka wołamy do Ciebie, Panie: Zbaw nas, Ty bowiem
jesteś Bogiem naszym, poza Tobą innego nie znamy.

Wszystko napełniwszy radością, Miłosierny, ku mocom niebios z
ciałem przyszedłeś.

Moce anielskie widząc Ciebie wstępującego, wołały: „Podnieście
bramy Królowi naszemu!”

Apostołowie widząc wstępującego Zbawcę, z bojaźnią wołali do
Króla naszego: „Chwała Tobie!”

Teotokion: Sławimy Ciebie jako Dziewicę po urodzeniu, Bogurodzico,
Ty bowiem Boga Słowo zrodziłaś w ciele światu.

Inny kanon.

Hirmos: Bożą Twoją światłością.

Zaiste piękne są nogi głoszących teraz pokój przewyższający
wszelki rozum, wszystkich aniołów i ludzi, Chryste, i ogromem pokoju
jednoczący świat (dwa razy).

Mądrość, Moc, hipostatyczne Słowo Ojca, Chryste, Ciebie
zgromadziwszy się głosiło najświętszego kapłaństwa czcigodnie
zakonem pieczętując, Boży nauczyciele (dwa razy).

Chwała. Czystymi strumieniami wód nauki napoiwszy Kościół
prawosławny, teraz nad wodami odpocznienia wiecznie rozkoszujecie
się radością.

I teraz. Teotokion: Znając Ciebie, jedyna czysta Rodzicielko Boga,
jako świecznik jaśniejący, Przeczysta, wszystkim oświecający
Chrystusa, Słońce Sprawiedliwości, teraz przyzywamy Twoje
wspomożenie.

Katabasja: Jako rozgrzeszające odpuszczenie grzechów, przyjmijcie
tchnącą ogniem rosę Ducha, światłości pełne dzieci Kościoła,
dzisiaj bowiem z Syjonu wyszła w charakterze Prawa mająca kształt
języków ognia łaska Ducha.

Pieśń 6

Hirmos: Morze życia wzburzone widząc przez burzę pokus przybiegam
do cichej Twej przystani i wołam do Ciebie: Wyprowadź ze zniszczenia
życie moje, wielce miłosierny.

Krzyżowany gwoździami, Władco, zniszczyłeś rzuconą na nas
klątwę, włócznią zaś w bok przebity podarłeś spis grzechów
Adama i świat wyzwoliłeś.

Adam oszustwem chytrym zwiedziony upadł w przepaść otchłani,
jednakże to Bóg z natury i miłosierny zstąpił, aby go odszukać i
na ramię wziąwszy, wskrzesił go wraz ze sobą.

Teotokion: Przeczysta Władczyni, któraś zrodziła ludziom Sternika
Pana, utul żądz moich niestałość i zło, ciszę dając sercu
memu.

Inny kanon.

Hirmos: Otoczyła mnie otchłań, grobem moim jest wieloryb, ja zaś
zawołałem do Ciebie, Przyjacielu człowieka, i zbawiła mnie prawica
Twoja, Panie.

Rozradowali się apostołowie, widząc na wysokości zabieranego
dzisiaj Stworzyciela, z nadzieją otrzymania Ducha, i z lękiem
wołali: Chwała wstępowaniu Twemu!

Aniołowie stanęli, Chryste, przed Twymi uczniami i wołali do nich:
„Jak widzicie Chrystusa wstępującego w ciele, znowu przyjdzie
sprawiedliwy Sędzia wszystkich”.

Gdy zobaczyły Ciebie, Zbawco nasz, moce niebios, zabieranego na
wysokości z ciałem, wołały mówiąc: „Wielka jest, Władco,
Twoja przyjaźń do człowieka!”

Teotokion: Ciebie jako krzew niespalający się i górę, i drabinę
uduchowioną, i bramę niebios godnie sławimy, Mario chwalebna,
chwało prawosławnych.

Inny kanon.

Hirmos: Morze życia wzburzone widząc.

Siewca plew nie może się ukryć przed niewypowiedzianą
Opatrznością, nazwany wściekłości jednoimiennym, bowiem
pozazdrościł Judaszowi i jak on rozpadł się pełen zła (dwa
razy).

Boże i czcigodne zgromadzenie ojców, oświecone przez Jednorodzonego
zajaśniałego z natury Ojca, głosi Ciebie, Władco, przed wszystkimi
wiekami zrodzonego Syna.

Chwała. Rozpada się łono, które wytoczyło mętne źródło
herezji nie do picia i złości, rozbite pługiem modlitwy świętych
Bożych ojców.

I teraz. Teotokion: Wielki wśród proroków Mojżesz nazwał Ciebie
arką i ołtarzem, świecznikiem i naczyniem z manną, obrazowo
przedstawiając wcielenie w Ciebie Najwyższego, Matko Dziewico.

Katabasja: Chryste, nasze oczyszczenie i zbawienie, Władco,
zajaśniałeś z Dziewicy, aby jak niegdyś proroka Jonasza z wnętrza
zwierza morskiego, ze zniszczenia wyrwać całe potomstwo upadłego
Adama.

Kontakion ojcom, ton 8:

Prosomion: Jako początki.

Apostołów głoszenie i ojców dogmaty zapieczętowaliście
Kościołowi jedną wiarą, nosząc szatę prawdy, utkaną z wysoka
przez teologię, umacnając i sławiąc wielką tajemnicę
pobożności.

Ikos: Usłyszmy Kościół wołający wzniosłym głoszeniem: Kto jest
spragniony niech przyjdzie do mnie i pije kielich, który trzymam,
kielich mądrości, napój prawdy, zaczerpnijmy słowem wodę nie
rozlewającą sprzeciwu, ale wyznanie, którą pijąc obecny Izrael
widzi Boga głoszącego: Zobaczcie, zobaczcie, że to ja jestem sam i
nie zmieniam się, ja jestem Bogiem pierwszym, Ja jestem też
ostatnim, poza mną nie ma innego. Stąd pożywajcie sycąc się i
wysławiając wielką tajemnicę pobożności.

Synaksarion w Niedzielę świętych 318 ojców z Nicei:

Stichos: Świateł zgromadzenie wybrane,

Promieniami Światłości oświećcie moje myśli.

Stichos: Dziwne rzeczy mówiąc o naturze Syna Ojca,

Ariusz stał się obcym chwale Bożej.

Chryste Boże nasz, dla modlitw trzystu osiemnastu ojców mających w
serca Boga, zmiłuj się nad nami. Amen.

Pieśń 7

Hirmos: Anioł uczynił piec rosę rodzącym dla sprawiedliwych
młodzieńców, Chaldejczyków zaś spalał z woli Bożej,
przekonując prześladowcę do zawołania: Błogosławiony jesteś,
Boże ojców naszych.

Płacząc z powodu Twojej męki słońce przyodziało się w
ciemność i pośród dnia na całej ziemi, Władco, światłość
pociemniała, wołając: Błogosławiony jesteś, Boże ojców
naszych.

Otchłań przyoblekła się, Chryste, w światłość przez
zstąpienie Twoje, Praojciec zaś radością przepełniony pojawił
się ciesząc i weseląc się, i zawołał: Błogosławiony jesteś,
Boże ojców naszych.

Triadikon: Przez Królującą i wszystkimi rządzącą Istotę
Trójhipostatyczną, łaskawości i światłości niezmierzoną
głębię wysławiając, zawołajmy wierni: Błogosławiony jesteś,
Boże ojców naszych.

Inny kanon.

Hirmos: Ty, który w piecu ognistym zbawiłeś sławiące Ciebie
dzieci, błogosławiony jesteś Boże ojców naszych.

Na obłokach światłości wzniósł się i świat zbawił,
błogosławiony Bóg ojców naszych.

Na ramiona, Chryste, wziąwszy zbłąkaną naturę, wzniosłeś się i
przyprowadziłeś do Boga, i Ojca.

Wstąpił w ciele do bezcielesnego Ojca, błogosławiony Bóg ojców
naszych.

Zbawca wziąwszy naszą uśmierconą przez grzech naturę,
przyprowadził do swego Ojca.

Inny kanon.

Hirmos: Anioł uczynił piec rosę rodzącym.

Zwyciężyliście szaleństwo jednoimiennego Ariusza, okrutnie
szalejącego i mówiącego nieprawdę o Najwyższym. Nie chciał
bowiem śpiewać Synowi Bożemu: Błogosławiony jesteś, Boże ojców
naszych (dwa razy).

Naśladując Syna Gromu ognistymi waszymi ustami Słowo Ojcu
współwieczne i jednego tronu nauczyliście wszystkich wołać:
Błogosławiony jesteś, Boże ojców naszych (dwa razy).

Chwała. Jak uskrzydleni pomogliście Słowu, przyszliście,
błogosławieni Boży, z krańców świata zgromadził was Duch
Święty, wołających: Błogosławiony jesteś, Boże ojców naszych.

I teraz. Teotokion: Trzech młodzieńców piec nie spalił,
przedstawiając Twoje zrodzenie. Ogień Boży bowiem nie spalił
Ciebie zamieszkawszy w Tobie, i wszystkich oświecił, aby wołali:
Błogosławiona jesteś, która zrodziłaś Boga w ciele.

Katabasja: Zabrzmiała symfonia instrumentów dla uczczenia złotego
bożka i bez duszy, ale świetlista łaska Pocieszyciela czyni godnym
nasz okrzyk: Trójco Jedyna, równa w mocy i niemająca początku,
błogosławiona jesteś!

Pieśń 8

Hirmos: Z płomienia sprawiedliwym rosę wytoczyłeś i ofiarę
sprawiedliwego wodą spaliłeś, wszystko bowiem czynisz, Chryste, co
tylko zechcesz, Ciebie wywyższamy na wieki.

Naród żydowski dawno temu zabijający proroków teraz zawiść
uczyniła Bogobójczym, Ciebie na krzyżu podnosząc, Słowo Boże,
które wywyższamy na wszystkie wieki.

Nie porzuciłeś kręgu niebieskiego i zstąpiłeś do otchłani
całego podnosząc człowieka leżącego na gnojowisku, Chryste.
Przeto Tobie śpiewamy na wszystkie wieki.

Teotokion: Ze światłości poczęłaś Dawcę Światłości, Słowo,
i zrodziwszy w niewypowiedziany sposób wysławiłaś się. Duch Boży
bowiem zamieszkał w Tobie, Dziewico. Przeto śpiewamy Tobie na
wszystkie wieki.

Inny kanon.

Hirmos: Z Ojca przed wiekami zrodzonemu Synowi i Bogu, w czasach
ostatecznych wcielonego w Dziewicę Matkę, kapłani śpiewajcie,
ludzie wywyższajcie na wszystkie wieki.

Dawcy Życia, Chrystusowi, który w dwóch naturach wzniósł się na
niebiosa w chwale i zasiada wraz z Ojcem, kapłani śpiewajcie, ludzie
wywyższajcie na wszystkie wieki.

Tobie, Zbawicielowi, który wyzwolił stworzenie z niewoli
bałwochwalstwa i przedstawił je wyzwolone swojemu Ojcu, Tobie,
Zbawco, śpiewamy i Ciebie wywyższamy na wszystkie wieki.

Swoim zstąpieniem zrzuciłeś wroga i odzyskałeś swoim wstąpieniem
człowieka, kapłani śpiewajcie, ludzie wywyższajcie na wszystkie
wieki.

Teotokion: Okazałaś się przewyższającą cherubiny, czysta
Bogurodzico, w łonie Twoim nosiłaś wszystko noszonego, którego z
bezcielesnymi, ludzie, wywyższajmy na wszystkie wieki.

Inny kanon.

Hirmos: Z płomienia sprawiedliwym rosę wytoczyłeś.

Oświeciwszy się promieniami Twego Bóstwa Twoi pasterze wyznali
Ciebie jako Stwórcę wszystkich i Pana, którego wysławiamy na
wszystkie wieki (dwa razy).

Chór pasterzy godny wiecznej pamięci zgromadziwszy się w Bogu
mądrze głosi teraz teologicznie niestworzoną Trójcę i wszystkich
uczy wołać: Ciebie wywyższamy na wszystkie wieki (dwa razy).

Błogosławimy Ojca i Syna, i Świętego Ducha, Pana.

Hierarchowie i pasterze godni chwały oświecają Kościół
Chrystusowy, a Inny w innym miejscu go oświeca, wywyższany na
wszystkie wieki.

I teraz. Teotokion: Wszyscy prorocy tajemniczo w obrazach przewidywali
Ciebie, rodzącą Słowo, ciało bowiem wziąwszy z Ciebie przyszedł
w dwóch naturach, którego wywyższamy na wszystkie wieki.

Chwalimy, błogosławimy i kłaniamy się Panu, śpiewając i
wywyższając Go na wszystkie wieki.

Katabasja: To Ona rozwiązuje więzy i zrasza płomień, potrójna
Istota promieniującej Boskości, śpiewają więc młodzieńcy,
błogosławiąc jedynego Zbawcę i Stwórcę wszystkich rzeczy, jako
Dobroczyńcę.

Śpiewamy: Czcigodniejszą od cherubinów.

Pieśń 9

Hirmos: Boga ludzie nie mogą widzieć, na Niego nie śmieją patrzeć
zastępy aniołów. Przez Ciebie, Najczystsza, objawiło się ludziom
Słowo wcielone, które wywyższając z wojskami niebios Ciebie
wysławiamy.

Pozostając wolnym od cierpień, Słowo Boże, ciałem stałeś się
wspólny cierpieniom, ale od cierpień uwolniłeś człowieka
cierpiąc, Zbawco nasz, jedyny bowiem jesteś niecierpiętliwy i
Wszechmocny.

Przyjąwszy zniszczenie śmierci ciało Twoje zachowałeś wolnym od
zniszczenia. Twoja życiodajna i Boża dusza, Władco, w otchłani nie
była opuszczona, ale powstałeś jak ze snu i nas podźwignąłeś.

Triadikon: Boga Ojca, Syna współprzedwiecznego, wszyscy ludzie
ustami czystymi sławimy. Czcimy moc niewypowiedzianego i
najsławniejszego Ducha Najświętszego. Jedna bowiem jest wszechmocna
Trójca nierozdzielna.

Inny kanon.

Hirmos: Ciebie, która ponad zrozumienie i słowa jako Matka Boża w
czasie pozaczasowego niewypowiedzianie zrodziłaś, wierni,
jednomyślnie uwielbiamy.

Ciebie, Zbawiciela świata, Chrystusa Boga, apostołowie widząc Bosko
wznoszącego się, z lękiem tryumfalnie wielbili.

Aniołowie widząc Twoje przebóstwione ciało, Chryste, na
wysokościach, jeden do drugiego mówili: Zaiste Ten jest Bogiem
naszym.

Zastępy bezcielesne widząc Ciebie, Chryste Boże, wstępującego na
obłokach, wołały: Podnieście bramy dla Króla Chwały!

Teotokion: Raduj się, Bogurodzico, Matko Chrystusa Boga, Ten,
którego zrodziłaś, dzisiaj z ziemi wznosi się, a Ty z aniołami
patrząc wielbiłaś Go.

Inny kanon.

Hirmos: Boga ludzie nie mogą widzieć.

Odnalazłszy was jako sprzymierzeńców zgromadził władczą mocą
umocniwszy Duchem, współwieczne i współstwórcze Ojcu Słowo,
będące przed wiekami, które teraz, święci, z niebieskimi
zastępami zawsze sławicie (dwa razy).

Pastwisko okrutnych herezji Ariusza posprzątaliście jako lekarze
dusz i ciał, ułożywszy wszystkim święty Symbol Wiary, który
teraz wyznając, pamięć waszą święci słudzy ołtarza zawsze
sławimy (dwa razy).

Chwała. Jako przeczysta Światłość, Chryste, z mgły żądz
oczyść moją duszę, dla modlitw Twoich sług, Władco, teraz
głoszących Ciebie niemającym porządku, niestworzonym, Stwórcą
wszystkich Bogiem i Ojcu współwiecznym.

I teraz. Teotokion: Martwym jest teraz dane zmartwychwstanie przez
Twoje niewypowiedziane i niewysłowione zrodzenie, Bogurodzico
Władczyni. Wszystkim bowiem zajaśniało z Ciebie Życie otoczone
ciałem i zniszczyło smutną śmierć.

Katabasja: Raduj się, Królowo, chwało dziewic i matek, żaden
bowiem język, najpiękniejszy i najbardziej harmonijny oraz wymowny,
nie jest w stanie godnie śpiewać Tobie, wszelki duch doznaje zawrotu
głowy rozważając Twoje zrodzenie, przeto zgodnie Ciebie sławimy.

Święty Pan Bóg nasz (trzy razy).

Eksapostilarion zmartwychwstania:

Ongiś Morze Tyberiadzkie natchnęło Tomasza na połów ryb wraz z
synami Zebedeusza, Natanaelem, Piotrem i dwoma innymi. Gdy wrzucili
swoje sieci z prawej strony, na rozkaz Chrystusa, złowili wiele ryb.
Piotr poznał Pana i rzucił się ku Niemu do wody. Oto już trzeci
raz Pan objawił się im i pokazał chleb, i rybę na węglach.

Chwała. Ojcom:

Prosomion: Niewiasty, usłyszcie.

Świętując dzisiaj pamięć Bożych ojców przez ich modlitwy
błagamy, Najszczodrobliwszy: Wybaw lud Twój, Panie, z wszelkiej
szkodliwej herezji i pozwól wszystkim sławić Ojca, Słowo i
Najświętszego Ducha.

I teraz. Wniebowstąpienia: Uczniowie patrzyli na Ciebie, gdy
wstępowałeś, Chryste, do Ojca, aby z Nim zasiąść, aniołowie
poprzedzając Ciebie, wołali: Podnieście bramy, podnieście, Król
wejdzie bowiem do pierwotnej światłości chwały.

Do psalmów pochwalnych dodajemy dziesięć stichosów i śpiewamy
cztery stichery zmartwychwstania i trzy świętym ojcom.

Stichery zmartwychwstania, ton 6:

Krzyż Twój, Panie, jest życiem i zmartwychwstaniem dla ludu Twego i
w nim mając nadzieję Tobie, zmartwychwstałemu Bogu naszemu
śpiewamy: Zmiłuj się nad nami.

Pogrzeb Twój, Władco, raj otworzył rodzajowi ludzkiemu i od
zniszczenia wybawieni Tobie, zmartwychwstałemu Bogu naszemu,
śpiewamy: Zmiłuj się nad nami.

Z Ojcem i Duchem Chrystusa wywyższamy, z martwych powstałego, i do
Niego wołamy: Ty jesteś naszym życiem i zmartwychwstaniem, zmiłuj
się nad nami.

Trzeciego dnia powstałeś z grobu, Chryste, jak jest napisane,
podnosząc Praojca naszego. Przeto rodzaj ludzki sławi Ciebie i
wyśpiewuje Twoje zmartwychwstanie.

Inne stichery, świętym ojcom, ton 6:

Prosomion: Całą odłożywszy.

Całą zebrawszy duchową sztukę i rozpatrzywszy ją Bożym Duchem,
niebieski i czcigodny Symbol Wiary czcigodni ojcowie nakreślony przez
Boga napisali. W nim wyraźnie nauczają o Rodzicu współwiecznego
Słowa i zaiste jednoistotnym, naśladując nauki apostolskie, sławni
w Bogu, bogaci prawdą i mądrzy w Bogu.

Wziąwszy wszelkie duchowe jaśnienie Świętego Ducha,
nadprzyrodzoną teologię, krótkimi słowami i ogromem rozumu z
natchnienia Bożego ogłosili jako głosiciele Chrystusa,
błogosławieni przedstawiciele nauk Ewangelii i pobożnych tradycji,
którzy jawnie z wysoka przyjęli ich objawienie, przedstawiwszy
wiarę nauczoną przez Boga.

Stichos: Błogosławiony jesteś, Panie Boże ojców naszych, i
chwalebne, i wysławione jest imię Twoje na wieki.

Zebrawszy całą sztukę pasterską i gniew teraz najsprawiedliwszy,
odpędziliście mściwie i zgubne wilki, procą Ducha wypędziwszy je
z pełni Kościoła, upadłe jak w śmierci i nieuleczalnie chore,
Boży Pasterze, i jako prawdziwi słudzy Chrystusa i święci
wtajemniczeni w Boże nauki.

Stichos: Zgromadźcie Jemu świętych Jego, tych, co przedkładają
Przymierze Jego ponad ofiary.

Powtarzamy powyższą sticherę.

Chwała. Ton 8: Chór świętych ojców z krańców świata
zgromadził się, nauczając o jednej istocie i naturze Ojca, Syna i
Świętego Ducha, tajemnicę teologii jasno przekazując Kościołowi.
Sławiąc ich w wierze wielbimy, mówiąc: O Boży pułku, pobożnie
uzbrojone oddziały Pana, gwiazdy bardzo jaśniejące na duchowym
sklepieniu, niezwyciężone kolumny tajemniczego Syjonu, natchnione
pokojem rajskie kwiaty, złote usta Słowa, chwało Nicei,
upiększenie świata, módlcie się gorliwie za dusze nasze.

I teraz. Błogosławiona jesteś, Bogurodzico Dziewico.

Wielka doksologia. Troparion zmartwychwstania, ektenie i rozesłanie.
Wychodzimy do narteksu.

Chwała, i teraz. Stichera ewangeliczna, ton 6: Po zstąpieniu do
otchłani i powstaniu z martwych, uczniowie cierpieli z powodu
rozłąki z Tobą, Chryste, i co było naturalne, powrócili do pracy,
znowu do łodzi i do sieci, ale nic nie złowili. Ale Ty, Panie,
zjawiłeś się jako Władca wszystkich i poleciłeś zarzucić sieci
z prawej strony, a Twoje słowo szybko przyniosło owoc, wielką
ilość ryb i przedziwną wieczerzę, przygotowaną na brzegu.
Uczniowie wzięli w niej udział, a nas uczyń teraz godnymi cieszyć
się duchowo, Panie, Przyjacielu człowieka!

Katechezy Studyty i pierwsza godzina. Na pierwszej godzinie troparion
zmartwychwstania. Chwała. Troparion święta. I teraz. Teotokion
godzin. Po trisagionie kontakion święta. Na trzeciej godzinie
troparion zmartwychwstania. Chwała. Troparion ojcom. I teraz.
Teotokion godzin. Po trisagionie kontakion ojcom. Także na
pozostałych godzinach troparion i kontakion święta oraz ojcom
odmawiamy na przemian.

Na Liturgii Błogosławieństwa tonu, ton 6:

Wspomnij mnie, Boże Zbawco mój, gdy przyjdziesz w królestwie Twoim
i zbaw mnie jako jedyny Przyjaciel człowieka.

Adama oszukanego drzewem przez drzewo krzyża znowu zbawiłeś i
łotra wołającego: Wspomnij mnie, Panie, w królestwie Twoim.

Bramy otchłani i łańcuchy skruszyłeś, Dawco Życia, i
wskrzesiłeś, Zbawco, wszystkich wołających: Chwała
zmartwychwstaniu Twemu!

Wspomnij mnie, który śmierć zniewoliłeś pogrzebem Twoim i
zmartwychwstaniem Twoim wszystko napełniłeś radością jako
Łaskawy,

Także czwarta pieśń święta na cztery i szósta pieśń ojcom na
cztery.

Po wejściu mówimy troparion zmartwychwstania, także
wniebowstąpienia i ojcom. Chwała. Kontakion ojcom. I teraz.
Kontakion wniebowstąpienia.

Zamiast prokimenonu pieśń ojców, ton 4: Błogosławiony jesteś,
Panie Boże ojców naszych, i chwalebne, i wysławione jest imię
Twoje na wieki. Stichos: Albowiem jesteś sprawiedliwy we wszystkim,
co nam uczyniłeś. Lekcja z Dziejów Apostolskich, perykopa 44.
Alleluja, ton 1: Bóg bogów i Pan przemówił, i wezwał ziemię od
wschodu słońca aż po zachód. Stichos: Zgromadźcie Jemu świętych
Jego, tych, co przedkładają Przymierze Jego ponad ofiary. Ewangelia
według Jana, perykopa 66. Koinonikon: Chwalcie Pana z niebios
Chrystusa, zakosztujcie ze źródła nieśmiertelności. Drugi:
Radujcie się, sprawiedliwi, w Panu, prawym przynależy chwała.
Alleluja, trzy razy.

