W piątek trzeciego tygodnia wieczorem,

do: Panie, wołam do Ciebie, dodajemy stichery isomelosy niewiast z
wonnościami, ton 2:

Niewiasty wczesnym porankiem wzięły wonności i przyszły do grobu
Pańskiego nawet nie mając nadziei na odsunięcie kamienia, a
znalazły kamień odsunięty i jedna do drugiej wołały: „Gdzie są
pieczęcie grobu?” „Gdzie jest straż Piłata i niebezpieczne
zabezpieczenie?” Jaśniejący anioł głosił nic nie rozumiejącym
niewiastom nowinę i rzekł do nich: Dlaczego z płaczem poszukujecie
Żywego i ożywiającego rodzaj ludzki? Powstał Chrystus Bóg nasz z
martwych jako wszechmocny, dając wszystkim nam niezniszczalność,
życie, oświecenie i wielkie miłosierdzie.

Po cóż mirrę mieszacie ze łzami, o uczennice? Kamień odsunięty,
grób jest pusty. Widzicie zniszczenie zdeptane przez życie,
pieczęcie świadczą wyraźnie o mocno śpiących niepokornych
strażnikach, zbawienie zostało dokonane przez ciało Boże,
otchłań płacze. Biegnąc radośnie powiedzcie apostołom: Chrystus
uśmiercił śmierć, pierworodny spośród umarłych, uprzedzi was w
Galilei.

Niewiasty z mirrą z pośpiechem doszły do Twego grobu szukając
Ciebie, Chryste, aby namaścić przeczyste ciało Twoje. Pouczone
słowami anioła głosiły apostołom radość nowiny, że
zmartwychwstał przywódca naszego zbawienia, który zniewolił
śmierć i dał światu żywot wieczny oraz wielkie miłosierdzie.

Trzy stichery z Menei.

Chwała. Ton 6: Niewiasty z mirrą przyszły do Twego grobu i
zobaczyły pieczęcie grobowe, nie znalazły natomiast przeczystego
ciała Twego, płacząc przyszły z pośpiechem, mówiąc: Kto ukradł
naszą nadzieję? Kto wziął nagiego zmarłego, namaszczonego mirrą,
jedyną pociechę Matki? O, jakże to zmarły ożywia umarłych?
Jakże został pogrzebany Ten, który zniewolił otchłań? Powstań
więc, Władco, samowładnie po trzech dniach, jak powiedziałeś,
zbawiając dusze nasze.

I teraz. Teotokion, ton 2: Przeminął cień Zakonu gdy nadeszła
łaska. Jak bowiem krzew płonący nie spalił się, tak Dziewica
porodziła i dziewicą pozostała. Zamiast ognistego słupa
zajaśniało Słońce Sprawiedliwości, w miejsce Mojżesza Chrystus,
zbawienie dusz naszych.

Także: Pogodna Światłości.

Na stichownie stichery zmartwychwstania, ton 2:

Przyjdźcie, pokłońmy się przed wiekami zrodzonemu z Ojca Słowu
Bożemu, Wcielonemu w Dziewicę Marię, krzyż bowiem przecierpiawszy
poddało się pogrzebowi jak samo zapragnęło i powstawszy z martwych
zbawiło mnie, zbłąkanego człowieka.

Stichos: Pan zakrólował, w majestat jest obleczony. Obleczony jest
Pan, przepasany potęgą.

Chrystus, Zbawiciel nasz, przygwożdżony do krzyża rękopis
grzechów naszych wymazał i zniszczył władzę śmierci. Kłaniamy
się Jego zmartwychwstaniu trzeciego dnia.

Stichos: A świat, który umocnił, nie zachwieje się.

Z Archaniołami śpiewajmy zmartwychwstaniu Chrystusa, On bowiem jest
wybawicielem i Zbawcą dusz naszych, i w chwale strasznej, i w mocy
potężnej powróci, aby sądzić świat, który stworzył.

Stichos: Domowi Twemu, Panie, przystoi świętość po wszystkie dni.

Zmartwychwstanie Twoje, Chryste Zbawco, oświeciło cały świat i
wezwałeś Twoje stworzenie. Wszechmocny Boże, chwała Tobie.

Chwała, i teraz. Ton 5: Ciebie, który odziewasz się światłością
jak szatą, Józef z Nikodemem zdjąwszy z drzewa, widząc martwego,
nagiego i nie pogrzebanego, gorzkimi z serca zalewał się łzami i
łkając mówił: „Biada mi, najsłodszy Jezu! Gdy przed chwilą
słońce ujrzało Ciebie wiszącym na krzyżu, przyoblekło się w
mrok, a ziemia zatrzęsła się z bojaźni i zasłona świątyni
rozdarła się. Oto teraz widzę Ciebie, któryś za mnie podjął
dobrowolną śmierć. Jakże mogę pogrzebać Ciebie, Boże mój?
Jakim całunem mam Ciebie owinąć? Jakimi rękoma można dotknąć
niezniszczalnego Twego ciała? Jakież pieśni będę śpiewał przy
Twoim pogrzebie, o Miłosierny? Wysławiam Twoje cierpienia, opiewam w
pieśniach pogrzeb Twój ze Zmartwychwstaniem, wołając: Panie,
chwała Tobie!”

Teraz pozwalasz odejść. Trisagion i troparion: Dostojny Józef.
Chwała. Gdy zstąpiłeś do śmierci. I teraz. Anioł stanął.
Ektenie i rozesłanie.

Tak przebiega służba we wszystkie piątki Pięćdziesiątnicy.

W sobotę trzeciego tygodnia na jutrzni,

po: Bóg i Pan, troparion świętego, jak to już wskazano.

Po pierwszej recytacji Psałterza katyzma poetycka, ton 2:

Opieczętowany kamień grobowy nie powstrzymał, zmartwychwstały
opokę wiary dał wszystkim, Panie, chwała Tobie.

Stichos: Powstań Panie, Boże mój, podnieś rękę Twoją, nie
zapominaj na zawsze o ubogich Twoich.

Łona przeczystego na wysokościach nie opuściłeś, przyjmując za
wszystkich pogrzeb i zmartwychwstanie. Panie, chwała Tobie.

Chwała, i teraz. Teotokion: Wszystko przewyższa sens, wszystkie
przesławne Twoje tajemnice, Bogurodzico, czystość zapieczętowawszy
i chroniąc dziewictwo okazałaś się prawdziwą Matką rodząc
prawdziwego Boga. Módl się do Niego o zbawienie dusz naszych.

Po drugiej recytacji Psałterza katyzma poetycka, ton 2:

Prosomion: Anioł stanął.

Chór uczniów Twoich razem z niewiastami niosącymi mirrę zgodnie
raduje się. Wspólne bowiem święto z nimi świętuje ku chwale i
czci Twego zmartwychwstania. Przeto śpiewamy Tobie, Panie,
Przyjacielu człowieka: Ludowi Twemu daj wielkie miłosierdzie.

Chwała, i teraz. Ta sama katyzma.

Zmartwychwstanie Chrystusa zobaczywszy i Psalm 50.

Kanon święta z hirmosami na sześć i świętego patrona świątyni
na cztery

oraz świętego z Menei na cztery. Kontakion i eksapostilarion
święta.

Do psalmów pochwalnych dodajemy cztery stichosy i śpiewamy stichery,
ton 2:

Wszystko, co oddycha, i wszystkie stworzenia sławią Ciebie, Panie,
albowiem krzyżem zniszczyłeś śmierć, aby okazać ludziom Twoje
powstanie z martwych jako jedyny Przyjaciel człowieka.

Niech powiedzą Żydzi, w jaki sposób żołnierze zgubili
strzeżonego Króla? Dlaczego kamień nie ustrzegł opoki życia?
Niech dadzą pogrzebanego, albo niech pokłonią się
zmartwychwstałemu, mówiąc z nami: Chwała wielości zlitowań
Twoich, Zbawco nasz, chwała Tobie.

Radujcie się ludzie, Anioł siedząc na kamieniu grobowym tak nam
głosi, mówiąc: Chrystus powstał z martwych, Zbawca świata, i
napełnił wszystko aromatem. Radujcie się, ludzie, i weselcie.

Anioł przyniósł Łaski Pełnej pozdrowienie „Raduj się” przed
Twoim poczęciem. Anioł też odsunął kamień ze sławnego Twego
grobu w Twoim zmartwychwstaniu. Pierwszy raz w miejsce smutku radość
głosi, teraz zaś w miejscu śmierci głosi nam Władcę, Dawcę
życia, przeto śpiewamy Tobie: Łaskawco wszystkich, Panie, chwała
Tobie.

Chwała, i teraz. Ton 1: Przyszła do grobu Magdalena i druga Maria,
szukając Pana, i ujrzały anioła jako błyskawicę, siedzącego na
kamieniu, i powiedział im: Dlaczego Żywego szukacie wśród
zmarłych? Zmartwychwstał, jak powiedział. Znajdziecie Go w Galilei.
Zawołajmy do Niego: Powstały z grobu Panie, chwała Tobie.

Na stichownie stichery święta, ton 2:

Gdy z drzewa Arymatejczyk zdjął Ciebie martwego, Życie wszystkich,
namaścił mirrą i owinął w całun, przez miłość przynaglany
sercem i ustami całował Twoje przeczyste ciało. Raczej ogarnięty
lękiem, radując się wołał do Ciebie: Chwała Twemu uniżeniu,
Przyjacielu człowieka.

Stichos: Łaskawym się okazałeś, Panie, dla ziemi Twojej,
odmieniłeś niewolę Jakuba.

Gdy w nowym grobie za wszystkich zostałeś złożony, Wybawicielu
wszystkich, otchłań godna wyśmiania widząc Ciebie przeraziła
się, łańcuchy zostały skruszone, złamane wrota, groby otwarte i
martwi powstali, wtedy Adam radując się z wdzięcznością wołał
do Ciebie: Chwała Twemu uniżeniu, Przyjacielu człowieka.

Stichos: Łaskawość i wierność spotkają się ze sobą, ucałują
się sprawiedliwość i pokój.

Gdy moce niebios widziały Ciebie, Chryste, oczernionego przez
nieprawych jako oszusta, przeraziły się Twojej niewypowiedzianej
cierpliwości, i kamienia grobowego opieczętowanego rękoma, którymi
przebito Twój niezniszczalny bok. Radując się z naszego zbawienia
wołały jednak do Ciebie: Chwała Twemu uniżeniu, Przyjacielu
człowieka.

Chwała, i teraz. Ton 6: Józef poprosił o ciało Jezusowe i
złożył je w nowym grobie swoim. Przystało bowiem Jemu wyjść z
grobu jak z komnaty weselnej. Panie, który skruszyłeś władzę
śmierci i otworzyłeś ludziom bramy raju, chwała Tobie.

Także: Dobrze jest wyznawać, i troparion, pierwsza godzina i
rozesłanie.

Na Liturgii Błogosławieństwa, pieśń dziewiąta na sześć.
Prokimenon i Alleluja święta. Lekcja z Dziejów Apostolskich,
perykopa 22. Ewangelia według Jana, perykopa 52.
