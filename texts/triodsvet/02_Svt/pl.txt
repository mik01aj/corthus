W poniedziałek Tygodnia Paschalnego wieczorem,

na nieszporach po: Chrystus powstał z martwych, i pozostałych
śpiewach, do: Panie, wołam do Ciebie,

ton 3, dodajemy sześć stichosów i śpiewamy stichery isomelosy
zmartwychwstania, ton 3:

Twoim krzyżem, Chryste Zbawco, zniszczone zostało panowanie śmierci
i zlikwidowane oszustwo diabła, zbawiany zaś wiarą rodzaj ludzki
zawsze przynosi Tobie pieśń.

Wszystko oświeca się Twoim zmartwychwstaniem, Panie, i raj znowu
zostaje otwarty, całe zaś stworzenie sławiąc Ciebie, zawsze
przynosi Tobie pieśń.

Sławię Ojca i Syna moc, i opiewam Ducha Świętego władzę,
niepodzielne, niestworzone Bóstwo, Trójcę Jednoistotną,
królującą na wszystkie wieki.

I trzy stichery Anatoliosa, ton 3:

Krzyżowi Twemu czcigodnemu kłaniamy się, Chryste, i
zmartwychwstanie Twoje opiewamy i sławimy, raną bowiem Twoją my
wszyscy zostaliśmy uzdrowieni.

Opiewamy Zbawcę wcielonego w Dziewicę, bowiem ze względu na nas
został ukrzyżowany i trzeciego dnia zmartwychwstał, dając nam
wielkie miłosierdzie.

Chrystus zstąpił do będących w otchłani, aby głosić, mówiąc:
Odwagi! Teraz zwyciężyłem, ja jestem zmartwychwstanie, ja was
wyprowadzę, zniszczywszy bramy śmierci.

Chwała. Niegodnie stojąc w przeczystym Twoim domu, zasyłamy
wieczorną pieśń, wzywając z głębokości, Chryste Boże: Ty,
który oświeciłeś świat Twoim zmartwychwstaniem po trzech dniach,
wyrwij Twój lud z ręki wrogów Twoich, Przyjacielu człowieka.

I teraz. Teotokion: Jakże nie mamy się dziwić Twemu Bożemu
zrodzeniu, Przeczysta? Nie przyjęłaś bowiem pokusy mężczyzny,
Nieskalana, i bez ojca zrodziłaś Syna ciałem, przed wiekami z Ojca
zrodzonego bez matki, który nie doznała żadnej zmiany, pomieszania
lub rozdzielenia, ale w całości zachował cechy obu natur, przeto
Matko Dziewico Władczyni, módl się do Niego, aby zbawił dusze
tych, którzy prawosławnie wyznają Ciebie jako Bogurodzicę.

Wejście z kadzielnicą. Pogodna Światłości. Prokimenon, ton 3:
Bóg nasz na niebiosach i na ziemi wszystko, co zechciał, uczynił.
Stichos 1: Gdy Izrael wychodził z Egiptu, dom Jakuba spośród ludu
obcego, stał się Juda świętością Jego. Stichos 2: Morze ujrzało
i uciekło, Jordan cofnął się do tyłu. Stichos 3: Cóż ci się
stało, morze, żeś uciekło, i tobie, Jordanie, żeś cofnął się
do tyłu? I znowu: Bóg nasz na niebiosach i na ziemi wszystko, co
zechciał, uczynił. Kapłan: Wołajmy wszyscy, także: Pozwól, Panie
oraz: Dopełnijmy wieczorną modlitwę. I po ekfobnesis:

Na stichownie stichera zmartwychwstania, ton 3:

Cierpieniem Twoim, Chryste, omroczyłeś słońce i światłością
Twego zmartwychwstania wszystko oświeciłeś, przyjmij naszą
wieczorną pieśń, Przyjacielu człowieka.

Także stichery Paschy z ich stichosami. Chrystus powstał z martwych,
trzykrotnie i rozesłanie.

We wtorek Tygodnia Paschalnego na jutrzni,

bywa cały porządek bez zmian, jak to już zostało opisane.

Do psalmów pochwalnych dodajemy cztery stichosy i śpiewamy stichery
zmartwychwstania, ton 3:

Przyjdźcie, wszystkie narody, zrozumcie moc tej budzącej bojaźń
tajemnicy: Chrystus bowiem Zbawca nasz, który od początku jest
Słowem, został za nas ukrzyżowany, dobrowolnie pogrzebany i
powstał z martwych, aby wszystko zbawić, pokłońmy się Jemu.

Wszystkie Twoje cuda opowiedziały straże, Panie, ale zgromadzenie
marności napełniło zapłatą ich prawice, chcąc ukryć Twoje
zmartwychwstanie, które świat sławi: Zmiłuj się nad nami.

Wszystko napełnia się radością, przyjmując poświadczenie
zmartwychwstania. Maria Magdalena przyszła bowiem do grobu i
znalazła anioła siedzącego na kamieniu, z błyszczącymi szatami, i
mówiącego: Dlaczego szukacie Żywego pośród umarłych? Nie ma Go
tutaj, bowiem powstał z martwych, dając rodzajowi ludzkiemu
zbawienie, przeto całe stworzenie sławi Ciebie, jedynego
Bezgrzesznego: Zmiłuj się nad nami.

W Twojej Światłości, Władco, ujrzymy Światłość, Przyjacielu
człowieka, powstałeś bowiem z martwych, dając rodzajowi ludzkiemu
zbawienie, przeto całe stworzenie sławi Ciebie, jedynego
Bezgrzesznego: Zmiłuj się nad nami.

Stichery święta: Pascha święta nam dziś zajaśniała, z ich
stichosami. Także: Chrystus powstał z martwych, trzykrotnie. Ektenie
i rozesłanie. I pierwsza godzina.

Na Liturgii antyfony Paschy. Prokimenon lekcji, ton 3, Pieśń
Bogurodzicy: Uwielbia dusza moja Pana i rozradował się duch mój w
Bogu Zbawcy moim. Stichos: Albowiem wejrzał na pokorę służebnicy
swojej, oto błogosławić mnie będą odtąd wszystkie pokolenia.
Lekcja z Dziejów Apostolskich, perykopa 4. Alleluja, ton 8: Powstań,
Panie, sądź ziemię, bowiem Ty odziedziczysz wszystkie narody.
Stichos: Poprzysiągł Pan Dawidowi prawdziwie i nie cofnie
przysięgi. Ewangelia według Łukasza, perykopa 113. Koinonikon:
Przyjmijcie Ciało Chrystusa, zakosztujcie ze źródła
nieśmiertelności. Alleluja, trzykrotnie.

