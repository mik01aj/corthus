W poniedziałek wieczorem,

do: Panie, wołam do Ciebie, dodajemy sześć stichosów i śpiewamy
dwa isomelosy,

powtarzając pierwszy, oraz trzy z Menei. Ton 1:

Ty, który przeczystą dłonią stworzyłeś człowieka, przyszedłeś
Łaskawco uleczyć chorych, Chryste, paralityka w Sadzawce Owczej
słowem Twoim podniosłeś, uleczyłeś chorobę cierpiącej na
krwotok, zmiłowałeś się nad cierpiącą córką Chananejki i nie
pogardziłeś prośbą setnika. Przeto wołamy: Wszechmocny Panie,
chwała Tobie (dwa razy).

Ten niepogrzebany będący martwym paralityk widząc Ciebie,
zawołał: Zmiłuj się nade mną, Panie, albowiem moje łoże jest
dla mnie grobem. Po cóż mi bogactwa w życiu? Nie potrzebuję
Sadzawki Owczej, nie mam bowiem nikogo, kto by mnie do niej włożył,
gdy porusza się woda. Przeto przychodzę do Ciebie, Źródła
uzdrowień, abym i ja z wszystkimi wołał: Wszechmocny Panie, chwała
Tobie.

Chwała, i teraz. Ton 5: Wszedł Jezus w Jerozolimie do Sadzawki
Owczej, zwanej po hebrajsku Betezda, mającej pięć krużganków, w
których leżało mnóstwo chorych. Anioł bowiem Pański każdego
roku zstępował i poruszał wodę dając zdrowie przystępującym z
wiarą. Pan ujrzał człowieka, który od wielu lat czekał i mówi do
niego: „Czy chcesz być zdrowym?” Chory odpowiedział: „Panie,
nie mam człowieka, który wrzuciłby mnie do sadzawki, gdy poruszy
się woda. Na lekarzy wydałem cały swój majątek i nie otrzymałem
miłosierdzia”. A Lekarz dusz i ciał mówi do niego: „Weź swoje
łoże i idź, głosząc na krańcach ziemi moc moją i wielkie
miłosierdzie”.

Także: Pogodna Światłości. Prokimenon dnia.

Na stichownie stichery z Oktoechosu, ton 3:

Wszystko zostało oświecone przez Twoje zmartwychwstanie, Panie, i
znowu otwarty został raj. Całe zaś stworzenie sławiąc Ciebie,
zawsze Tobie pieśń przynosi.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Zbaw mnie, Panie Boże mój, Ty bowiem jesteś zbawieniem wszystkich,
atakuje mnie burza żądz i pogrąża czas nieprawości. Podaj mi
pomocną rękę i skieruj ku światłości pocieszenia, jako jedyny
łaskawy i Przyjaciel człowieka.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Wielka jest moc męczenników Twoich, Chryste, w grobach
bowiem leżą i przepędzają duchy, niszczą wrogą moc, wiarą w
Trójcę wojując w pobożności.

Chwała, i teraz. Ton 8: W krużganku Salomona, gdzie leżało
mnóstwo chorych, w połowie święta znalazł tam Chrystus paralityka
leżącego od trzydziestu ośmiu lat i władczym głosem rzekł do
niego: „Czy chcesz być zdrowym?” Chory odpowiedział: „Panie,
nie mam człowieka, który wrzuciłby mnie do sadzawki, gdy poruszy
się woda”. Pan zaś powiedział do niego: „Weź swoje łoże i
idź. Oto jesteś zdrowym, nie grzesz więc więcej”. Dla modlitw
Bogurodzicy ześlij nam wielkie miłosierdzie.

Także: Teraz pozwalasz odejść. Po: Ojcze nasz troparion i
rozesłanie.

We wtorek czwartego tygodnia na jutrzni,

po: Bóg i Pan, troparion zmartwychwstania, dwa razy. Chwała, i
teraz. Teotokion.

Po pierwszej recytacji Psałterza katyzma poetycka, ton 3:

Ciałem zakosztowałeś śmierci, Panie, gorycz śmierci
przekreśliłeś Twoim powstaniem i umocniwszy przeciwko niej
człowieka odniosłeś zwycięstwo nad pierwszą klątwą, obrońco
naszego życia, Panie, chwała Tobie.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

Dokąd, duszo moja, będziesz trwać w grzechach? Dokąd będziesz
odrzucać propozycję pokuty? Wspomnij przyszły sąd i zawołaj do
Pana: Zgrzeszyłem, zmiłuj się nade mną, Bezgrzeszny.

Stichos: Przedziwny jest Bóg w świętych swoich, Bóg Izraela.

Męczennikom: Jaśniejecie wiarą świetliste światła, święci,
obrońcy pobożności, chwalebni cierpiętnicy. Nie ulękliście się
bowiem ran oprawców, zniszczyliście oszustwo bożków, mając
niezwyciężone zwycięstwo, krzyż prawdziwy.

Chwała, i teraz. Teotokion: Ucieczko i mocy, Bogurodzico, władcza
pomocy światu, Twoimi modlitwami wybawiaj sługi Twoje z wszelkich
nieszczęść, jedyna błogosławiona.

Po drugiej recytacji Psałterza katyzma poetycka, ton 3:

Prosomion: Gabriel zadziwił się.

Łagodność znalazła sparaliżowane ciało i umocniła je w sobotę,
a zawiścią omroczeni rozważają, mówiąc: „Nie godzi się
leczyć w soboty niszcząc ojcowski spokój szabatu”, nie znając
Ciebie, Władcy Zakonu i uzdrowiciela dusz naszych.

Chwała, i teraz. Ta sama katyzma.

Także: Zmartwychwstanie Chrystusa zobaczywszy. Psalm 50.

Kanony święta z hirmosami na osiem i z Menei na cztery. Kontakion i
eksapostilarion święta.

Do psalmów pochwalnych dodajemy cztery stichosy i śpiewamy stichery,
ton 3:

Wszystkie Twoje cuda opowiedziały straże, Panie, ale zgromadzenie
marności napełniło zapłatą ich prawice, chcąc ukryć Twoje
zmartwychwstanie, które świat sławi, zmiłuj się nad nami (dwa
razy).

Wzmocnij mój osłabiony rozum, Panie, i oczyść moje zlodowaciałe
serce, jak Piotrowi daj mi pokutę, jak celnikowi westchnienie i jak
nierządnicy łzy, abym wielkim głosem wołał do Ciebie: Boże, zbaw
mnie, jako jedyny łaskawy i Przyjaciel człowieka.

Męczennikom: Odrzuciliście groźby królów i oprawców, rycerze
Chrystusa, i z odwagą mężnie wyznawaliście wszystkich Pana Boga i
Króla naszego, i nieustannie modlicie się za dusze nasze.

Chwała, i teraz. Ton 8: Panie, paralityka nie uleczyła sadzawka, ale
odnowiło Twoje słowo i nie mogła mu się przeciwstawić wieloletnia
choroba, albowiem okazało się szybkie działanie Twego głosu i
zabrało ciężar nie do uniesienia, i poniósł łoże na świadectwo
mnóstwa zmiłowań Twoich, chwała Tobie.

Na stichownie stichery, ton 3:

Prosomion: Wielka krzyża.

Objawiło się osłabłym członkom słowo Twoje, jak mowa
życiodajna, Dawco życia mój, Słowo, na świadectwo czego
uzdrowiony wziął łoże swoje i nosił je ten, który wiele lat na
nim leżał.

Stichos: Zmiłowania Twoje, Panie, będę opiewać na wieki, z
pokolenia na pokolenie.

Radując się spełnia paralityk Twój nakaz, Twej wszechmocnej
władczej mocy, chodzi nosząc swoje łoże i świadczy, wołając:
Ten, który mnie uleczył, tak mi nakazał czynić.

Stichos: Albowiem powiedziałeś: Na wieki zostanie zbudowane
miłosierdzie.

Wiele lat leżący paralityk woła do wyzwoliciela Chrystusa
„Zmiłuj się nade mną”, związany wątpieniem, i Zbawiciel
nakazuje mu wziąć łoże, wzmocniwszy członki.

Chwała, i teraz. Ton 5: Przy Sadzawce Owczej leżał człowiek w
niemocy i widząc Ciebie, Panie, zawołał: „Nie mam człowieka,
który wrzuciłby mnie do sadzawki, gdy poruszy się woda. Gdy ja
dochodzę, inny mnie wyprzedza i przyjmuje uzdrowienie, a ja leżę w
niemocy”. Zbawiciel natychmiast ulitowawszy się mówi do niego:
„Ze względu na ciebie stałem się człowiekiem, ze względu na
ciebie przyoblokłem się w ciało, a ty mówisz, że nie masz
człowieka? Weź więc swoje łoże i idź”. Ty wszystko możesz,
wszystko słucha Ciebie, wszystko poddaje się Tobie, wszystkich nas
wspomnij i zmiłuj się, Święty, jako Przyjaciel człowieka.

Także: Dobrze jest wyznawać. Troparion zmartwychwstania i jego
teotokion, rozesłanie.

