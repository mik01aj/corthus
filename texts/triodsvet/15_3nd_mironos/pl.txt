TRZECIA NIEDZIELA PO ŚWIĘCIE PASCHY,

ŚWIĘTYCH NIEWIAST NIOSĄCYCH MIRRĘ

I JÓZEFA SPRAWIEDLIWEGO.

W sobotę wieczorem,

na małych nieszporach.

Stichery zmartwychwstania, ton 2:

Przyjdźcie, pokłońmy się przed wiekami zrodzonemu z Ojca.
Chrystus, Zbawiciel nasz. Z Archaniołami śpiewajmy. I jedna stichera
Anatoliosa: Ciebie, ukrzyżowanego i pogrzebanego. Chwała. Po cóż
mirrę mieszacie ze łzami, o uczennice? (wszystkie te stichery patrz
na wielkich nieszporach).

I teraz. Dogmatikon, ton 2: O największa tajemnico! Widząc cuda
głoszę Bóstwo, bowiem Emanuel otworzył bramy natury jako
Przyjaciel człowieka, ale kluczy dziewictwa nie naruszył jako Bóg.
I tak z łona wyszedł, jak i z głosem Archanioła wszedł. Tak się
narodził, jak i został poczęty, bez cierpienia wszedł i
niewypowiedzianie wyszedł, co prorok ogłosił: Ta brama będzie
zamknięta, nikt przez nią nie przejdzie, jedynie Pan, Bóg Izraela,
mający wielkie miłosierdzie.

Pogodna Światłości. Prokimenon: Pan zakrólował.

Na stichownie stichera zmartwychwstania i Bogurodzicy, ton 2:

Prosomion: Gdy z drzewa.

Stichos: Wspomnę imię Twoje w każdym pokoleniu i pokoleniu.

Ty jesteś, Przeczysta, wszystkich strapionych radością i
zasmuconych orędowniczką, ubogich karmicielką, wędrowców
pociechą, laską ślepych, słabych nawiedzeniem, strudzonych opieką
i wspomożeniem, sierot pomocą, Matką Najwyższego Boga. Przeto
modlimy się, pospiesz wybawić sługi Twoje.

Stichos: Posłuchaj, córko, spójrz i nakłoń ucha twego.

Wszelką nieprawość niemiłosierną, wszelki grzech niepowstrzymanie
uczyniłem, nieszczęsny, godzien jestem wszelkiego osądzenia. Daj
mi, Dziewico, usprawiedliwienie przez pokutę, abym tam zjawił się
nieosądzonym. Ciebie bowiem wzywam w modlitwie, Ciebie przyzywam,
Orędowniczkę, nie zawstydź mnie, Oblubienico Boga.

Stichos: Możni narodu będą błagać przed obliczem twoim.

Nie mamy, Czysta, innej ucieczki do Stwórcy i Władcy, jak tylko
Ciebie, Oblubienico Boga, nie odrzucaj nas od Twego gorącego
orędownictwa, ani też nie zawstydzaj z miłością gorliwie
przybiegających pod Twoje skrzydła, Matko naszego Boga. Pospiesz i
okaż Twoją pomoc, i wybaw nas z obecnego gniewu.

Chwała, i teraz. Ton 2: Niewiasty z wonnościami wczesnym rankiem
(patrz na wielkich nieszporach). Po trisagionie troparion: Dostojny
Józef. I rozesłanie.

______________

Na wielkich nieszporach.

Chrystus powstał z martwych, jak zwykle. Także psalm wstępny:
Błogosław, duszo moja, Pana. Pierwsza katyzma Psałterza.

Do: Panie, wołam do Ciebie, dodajemy dziesięć stichosów

i śpiewamy trzy stichery zmartwychwstania, ton 2:

Stichos: Wyprowadź z ciemnicy duszę moją, abym wysławiał imię
Twoje.

Przyjdźcie, pokłońmy się przed wiekami zrodzonemu z Ojca Słowu
Bożemu, Wcielonemu w Dziewicę Marię. Krzyż bowiem przecierpiawszy
poddał się pogrzebowi jak sam zapragnął i powstawszy z martwych
zbawi mnie, zbłąkanego człowieka.

Stichos: Sprawiedliwi oczekują mnie, aż Ty dasz mi odpłatę.

Chrystus, Zbawiciel nasz, przygwożdżony do krzyża rękopis
grzechów naszych wymazał i zniszczył władzę śmierci. Kłaniamy
się Jego zmartwychwstaniu trzeciego dnia.

Stichos: Z głębokości wołam do Ciebie, Panie, Panie, usłysz głos
mój.

Z Archaniołami śpiewajmy zmartwychwstaniu Chrystusa, On bowiem jest
wybawicielem i Zbawcą dusz naszych, i w chwale strasznej, i w mocy
potężnej powróci, aby sądzić świat, który stworzył.

Cztery stichery Anatoliosa, ton 2:

Stichos: Niech uszy Twoje będą uważne na głos modlitwy mojej.

Ciebie, ukrzyżowanego i pogrzebanego, Anioł głosił, Władco, i
mówił do niewiast: Przyjdźcie, zobaczcie gdzie leżał Pan.
Powstał bowiem, jak i powiedział, jako Wszechmocny. Przeto kłaniamy
się Tobie, jedynemu Nieśmiertelnemu. Dawco życia, Chryste, zmiłuj
się nad nami.

Stichos: Jeżeli będziesz pamiętać o nieprawościach, Panie, Panie
któż się ostoi? Ale u Ciebie jest oczyszczenie.

Przez Twój krzyż zniszczyłeś klątwę z drzewa biorącą swój
początek, przez Twój pogrzeb zniewoliłeś władzę śmierci. Przez
Twoje powstanie oświeciłeś rodzaj ludzki. Przeto śpiewamy Tobie:
Łaskawco, Chryste Boże nasz, chwała Tobie.

Stichos: Dla imienia Twego cierpiałem Panie, cierpiała dusza moja
dla słowa Twego, dusza moja ma nadzieję w Panu.

Przed Tobą, Panie, otworzyły się ze strachem bramy śmierci,
ulękły się, widząc Ciebie, bramy otchłani, skruszyłeś bowiem
bramy spiżowe, starłeś żelazne łańcuchy, wywiodłeś nas z
ciemności i mroku śmierci, i rozbiłeś nasze więzy.

Stichos: Od straży porannej do nocy, od straży porannej niech Izrael
ma nadzieję w Panu.

Z ust naszych, śpiewając zbawczą pieśń, Tobie ją posyłamy:
Przyjdźcie wszyscy, upadnijmy w domu Pańskim, mówiąc: Ukrzyżowany
na drzewie, z martwych powstały i będący w łonie Ojca, oczyść
grzechy nasze.

Także stichery niewiastom z wonnościami, ton 2:

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Niewiasty wczesnym porankiem wzięły wonności i przyszły do grobu
Pańskiego nawet nie mając nadziei na odsunięcie kamienia, a
znalazły kamień odsunięty i jedna do drugiej wołały: „Gdzie są
pieczęcie grobu?” „Gdzie jest straż Piłata i niebezpieczne
zabezpieczenie?” Jaśniejący anioł głosił nic nie rozumiejącym
niewiastom nowinę i rzekł do nich: Dlaczego z płaczem poszukujecie
Żywego i ożywiającego rodzaj ludzki? Powstał Chrystus Bóg nasz z
martwych jako wszechmocny, dając wszystkim nam niezniszczalność,
życie, oświecenie i wielkie miłosierdzie.

Stichos: Chwalcie Pana wszystkie narody, wysławiajcie Go wszyscy
ludzie.

Po cóż mirrę mieszacie ze łzami, o uczennice? Kamień odsunięty,
grób jest pusty. Widzicie zniszczenie zdeptane przez życie,
pieczęcie świadczą wyraźnie o mocno śpiących niepokornych
strażnikach, zbawienie zostało dokonane przez ciało Boże,
otchłań płacze. Biegnąc radośnie powiedzcie apostołom: Chrystus
uśmiercił śmierć, pierworodny spośród umarłych, uprzedzi was w
Galilei.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Niewiasty z mirrą z pośpiechem doszły rano do Twego grobu szukając
Ciebie, Chryste, aby namaścić przeczyste ciało Twoje. Pouczone
słowami anioła głosiły apostołom radość nowiny, że
zmartwychwstał przywódca naszego zbawienia, który zniewolił
śmierć i dał światu żywot wieczny oraz wielkie miłosierdzie.

Chwała. Ton 6. Kosmasa Mnicha: Niewiasty z mirrą przyszły do Twego
grobu i zobaczyły pieczęcie grobowe, nie znalazły natomiast
przeczystego ciała Twego, płacząc przyszły z pośpiechem,
mówiąc: Kto ukradł naszą nadzieję? Kto wziął nagiego zmarłego,
namaszczonego mirrą, jedyną pociechę Matki? O, jakże to zmarły
ożywia umarłych? Jakże został pogrzebany Ten, który zniewolił
otchłań? Powstań więc, Władco, samowładnie po trzech dniach, jak
powiedziałeś, zbawiając dusze nasze.

I teraz. Teotokion, ton 2: Przeminął cień Zakonu gdy nadeszła
łaska. Jak bowiem krzew płonący nie spalił się, tak Dziewica
porodziła i dziewicą pozostała. Zamiast ognistego słupa
zajaśniało Słońce Sprawiedliwości, w miejsce Mojżesza Chrystus,
zbawienie dusz naszych.

Wejście. Pogodna Światłości. Prokimenon: Pan zakrólował.

Na litii stichery isomelosy, ton 1:

Niewiasty niosące mirrę, po cóż przyszłyście do grobu? Dlaczego
Żywego szukacie wśród umarłych? Zmartwychwstał Pan, odwagi! –
woła anioł.

Z bojaźnią przyszły niewiasty do grobu, aby gorliwie namaścić
ciało Twoje i nie znalazłszy go nie pojmowały jedna z drugą, nie
znając zmartwychwstania. Stanął przed nimi anioł i powiedział:
Zmartwychwstał Chrystus, dając nam wielkie miłosierdzie.

Przyszła do grobu Magdalena i druga Maria, szukając Pana, i ujrzały
anioła jako błyskawicę, siedzącego na kamieniu, i powiedział im:
Dlaczego Żywego szukacie wśród zmarłych? Zmartwychwstał, jak
powiedział. Znajdziecie Go w Galilei. Zawołajmy do Niego: Powstały
z grobu Panie, chwała Tobie.

Chwała. Ton 6: Józef poprosił o ciało Jezusowe i złożył je w
nowym grobie swoim. Przystało bowiem Jemu wyjść z grobu jak z
komnaty weselnej. Panie, który skruszyłeś władzę śmierci i
otworzyłeś ludziom bramy raju, chwała Tobie.

I teraz. Teotokion: Stwórca i Wybawiciel mój Chrystus Pan przyszedł
z Twego łona, Przeczysta, przyoblekł się we mnie i uwolnił z
pierwszej klątwy Adama. Przeto Tobie, Najczcigodniejsza, jako Matce
Bożej i Dziewicy, zaiste nie milknąc wołamy słowa anioła: Raduj
się, Władczyni, Orędowniczko i Opieko, zbawienie dusz naszych.

Na stichownie stichera zmartwychwstania, ton 2:

Zmartwychwstanie Twoje, Chryste Zbawco, oświeciło świat cały i
wezwałeś Twoje stworzenie. Wszechmocny Boże, chwała Tobie.

Także stichery Paschy z ich stichosami.

Chwała. Ton 5: Ciebie, który odziewasz się światłością jak
szatą, Józef z Nikodemem zdjąwszy z drzewa, widząc martwego,
nagiego i nie pogrzebanego, gorzkimi z serca zalewał się łzami i
łkając mówił: „Biada mi, najsłodszy Jezu! Gdy przed chwilą
słońce ujrzało Ciebie wiszącym na krzyżu, przyoblekło się w
mrok, a ziemia zatrzęsła się z bojaźni i zasłona świątyni
rozdarła się. Oto teraz widzę Ciebie, któryś za mnie podjął
dobrowolną śmierć. Jakże mogę pogrzebać Ciebie, Boże mój?
Jakim całunem mam Ciebie owinąć? Jakimi rękoma można dotknąć
niezniszczalnego Twego ciała? Jakież pieśni będę śpiewał przy
Twoim pogrzebie, o Miłosierny? Wysławiam Twoje cierpienia, opiewam w
pieśniach pogrzeb Twój ze Zmartwychwstaniem, wołając: Panie,
chwała Tobie!”

I teraz. Zmartwychwstania Dzień! i: Chrystus powstał z martwych,
jeden raz.

Także: Teraz pozwalasz odejść. Na pobłogosławienie chlebów
troparion: Bogurodzico Dziewico, trzykrotnie. Zwykłe czytanie
Dziejów.

Jeśli wypadnie tak, że nie ma czuwania, to do: Panie, wołam do
Ciebie, dodajemy cztery stichery zmartwychwstania i niewiastom z
wonnościami wraz ze sticherami litii na sześć. Wejście.
Prokimenon. Na stichownie stichery Paschy. Chwała, i teraz. Ton 5:
Ciebie, który odziewasz się w światłość jak w szatę. Na
nabożeństwie o północy kanon Trójcy, śpiewany według zwyczaju.

Niech będzie wiadomym, że od Niedzieli świętego Tomasza nie bywa
łamania chleba po pobłogosławieniu chlebów, ze względu na
krótkość nocy.

W trzecią Niedzielę po święcie Paschy,

świętych niewiast niosących mirrę, na jutrzni,

po: Bóg i Pan, troparion, ton 2:

Kiedy zstąpiłeś do śmierci, Życie nieśmiertelne, wtedy otchłań
zmartwiała od blasku Twego bóstwa, kiedy zaś i umarłych
podźwignąłeś z głębin otchłani, wszystkie moce niebios
wołały: „Dawco życia, Chryste Boże nasz, chwała Tobie!”

Chwała. Dostojny Józef z drzewa zdjął przeczyste Twoje ciało,
całunem czystym owinął i wonnościami namaściwszy w nowym
złożył grobie. Po trzech dniach zmartwychwstałeś, Panie, dając
światu wielkie miłosierdzie.

I teraz. Anioł stanął przy grobie przed niewiastami niosącymi
wonności i zawołał: „Wonności dobre są dla zmarłych, Chrystus
zaś okazał się niedostępny zepsuciu”. Zaśpiewajcie przeto:
Zmartwychwstał Pan, dając światu wielkie miłosierdzie.

Po pierwszej recytacji Psałterza katyzmy poetyckie, ton 2:

Nie broniłeś opieczętowania kamienia grobowego, opokę wiary
dałeś wszystkim zmartwychwstawszy. Panie, chwała Tobie.

Stichos: Powstań Panie, Boże mój, podnieś rękę Twoją, nie
zapominaj na zawsze o ubogich Twoich.

Łona przeczystego na wysokościach nie opuściłeś, przyjmując za
wszystkich pogrzeb i zmartwychwstanie. Panie, chwała Tobie.

Chwała, i teraz. Teotokion: Wszystko przewyższa sens, wszystkie
przesławne Twoje tajemnice, czystość zapieczętowawszy i chroniąc
dziewictwo okazałaś się prawdziwą Matką rodząc prawdziwego Boga.
Módl się do Niego o zbawienie dusz naszych.

Po drugiej recytacji Psałterza katyzmy poetyckie, ton 2:

Niewiasty z mirrą przyszły rano i zobaczywszy pusty grób, mówiły
do apostołów: Władca zwyciężył zniszczenie i będących w
otchłani wyrwał z więzów. Głoście z odwagą, że zmartwychwstał
Chrystus Bóg, dając światu wielkie miłosierdzie.

Stichos: Wysławiać będę Ciebie, Panie, całym sercem moim, opowiem
wszystkie cuda Twoje.

Niewiasty niosąc mirrę na Twoje pogrzebanie, w tajemnicy wcześnie
rano przyszły do grobu, lękając się żydowskiej zuchwałości i
straży żołnierzy. Mężnie zwyciężyły słabą naturę, aby
miłosiernym zamiarem ucieszyć Boga, godnie bowiem wołały:
Powstań, Panie, pomóż nam, i wybaw nas ze względu na chwałę
imienia Twego.

Chwała, i teraz. Teotokion: Pełna chwały jesteś, Bogurodzico
Dziewico, śpiewamy Tobie. krzyżem bowiem Syna twego otchłań
została zniewolona i śmierć uśmiercona. Umarli powstaliśmy,
stając się godnymi życia, przyjęliśmy raj dawno temu zasadzony.
Przeto dziękczynnie sławimy jako władcę Chrystusa Boga naszego i
jedynego wielce miłosiernego.

Czytanie egzegezy Ewangelii, zgodnie z kolejnością.

Po Nieskalanych troparion: Chór aniołów.

Hypakoe, ton 2:

Po męce do grobu szły niewiasty, aby namaścić ciało Twoje,
Chryste Boże, lecz ujrzały Aniołów w grobie i ulękły się.
Usłyszały bowiem od nich, że Pan zmartwychwstał, dając światu
wielkie miłosierdzie.

Anabatmi, ton 2. Antyfona 1:

Na niebo kieruję oczy serca mego, ku Tobie, Zbawco, zbaw mnie przez
Twoją światłość.

Zmiłuj się nad nami, którzy bardzo zgrzeszyliśmy przed Tobą, w
każdym czasie, o Chryste mój, i daj mi przed końcem życia wzór
pokuty.

Chwała, i teraz. Duch Święty króluje, uświęca i podtrzymuje
stworzenie, jest bowiem Bogiem współistotnym Ojcu i Słowu.

Antyfona 2:

Jeśli Pan nie byłby w nas, któż zostałby zachowany od wroga i
mordercy ludzi?

Nie oddaj Twego sługi ich zębom, Zbawco, bowiem jako lwy powstają
na mnie wrogowie moi.

Chwała, i teraz. Cześć oddajmy Świętemu Duchowi, zasadzie życia,
wszystko bowiem stworzone jako Bóg mocą zachowuje w Ojcu i Synu.

Antyfona 3:

Ci, którzy złożyli nadzieję w Panu, upodobnili się do świętej
góry, którą nie zachwieje chytrość wrogów.

Niechaj żyjący po Bożemu nie wyciąga rąk swoich do nieprawości,
Chrystus bowiem nie pozostawia laski swemu losowi.

Chwała, i teraz. Święty Duch daje wszelką mądrość, od Niego
łaska dla Apostołów, cierpiący męczennicy zostają ukoronowani i
prorocy widzą.

Prokimenon, ton 2: Powstań, Panie Boże mój, w zrządzeniu, które
zapowiedziałeś, i tłum ludzi otoczy Cię. Stichos: Panie, Boże
mój, w Tobie mam nadzieję, wybaw mnie. Także: Wszystko, co oddycha.
Ewangelia zmartwychwstania trzecia, według Marka, perykopa 81.
Także: Zobaczywszy zmartwychwstanie Chrystusa, trzykrotnie. Psalm 50.

Kanon Paschy. Ton 1.

Pieśń 1

Hirmos: Zmartwychwstania dzień!

Oczyśćmy zmysły a ujrzymy Chrystusa. Niebiosa niechaj godnie
cieszą się.

Inny kanon Bogurodzicy, mający akrostych w pierwszych troparionach:
Teofanowy. Ton 1:

Złamałaś granicę śmierci rodząc Chrystusa, życie wieczne,
Dziewico nieskalana, który dzisiaj zajaśniał z grobu i świat
oświecił.

Widząc zmartwychwstanie Syna Twego i Boga raduj się z apostołami,
Łaski Pełna, Czysta, któraś pierwsza jako przyczyna wszystkich
radości przyjęła „Raduj się”, nieskalana Matko Boża.

Inny kanon niewiast niosących wonności, w którym dajemy osiem
stichosów. Ton 2.

Pieśń 1

Hirmos: Mojżesza przyjąwszy pieśń zawołaj duszo: Wspomożyciel i
obrońca stał się moim zbawieniem, to mój Bóg i wysławię Go.

Ukrzyżowany zostałeś ciałem, niecierpiętliwy naturą Ojcowską.
Przebity zostałeś w bok, wytoczywszy światu krew i wodę. Tyś
Bogiem naszym i wysławiamy Ciebie.

Czczę krzyż Twój, wysławiam Twój pogrzeb i śpiewam, kłaniam
się Twemu powstaniu i wołam: Tyś naszym Bogiem i wysławiamy
Ciebie.

Chociaż zakosztowałeś żółci, będąc słodyczą Kościoła, to
wytoczyłeś nam niezniszczalność z Twego boku: Tyś naszym Bogiem i
wysławiamy Ciebie.

Policzony zostałeś z martwymi, martwych podniosłeś,
zakosztowałeś zniszczenia, ale nie poznałeś żadnego zepsucia:
Tyś naszym Bogiem i wysławiamy Ciebie.

Niech się weseli Syjon, niech raduje się niebo, zmartwychwstał
Chrystus i podźwignął martwych, śpiewających: Tyś naszym Bogiem
i wysławiamy Ciebie.

Józef całunem owinąwszy Twoje ciało, Chryste, w nowym grobie
położył Ciebie, zbawienie, Ty zaś martwych wskrzesiłeś jako
Bóg.

Uprzedzając poranek niewiasty ujrzały Chrystusa i zawołały do
Bożych uczniów: Prawdziwie Chrystus zmartwychwstał, przyjdźcie,
zaśpiewajcie Jemu z nami.

Chwała. Triadikon: Najświętsza Trójco, jedyne Bóstwo, jedności
niemająca początku, Ojcze i Synu, i Boży Duchu, zbawiaj świat.
Tyś naszym Bogiem i wysławiamy Ciebie.

I teraz. Teotokion: Rozwiązałaś dawną klątwę, Czysta, w Twoim
łonie wyrosło nam błogosławieństwo i zrodziłaś niemowlę. On
jest Bogiem, chociaż nosi ciało.

Pieśń 3

Hirmos: Przyjdźcie, pijmy więc napój nowy.

Dzisiaj wszystko jasności jest pełne. Wczoraj byłem, Chryste,
pogrzebany z Tobą.

Kanon Bogurodzicy:

Do niezniszczalnego życia przychodzę dzisiaj z łaski zrodzonego z
Ciebie, Czysta, który oświecił światłością wszystkie krańce
ziemi.

Boga, którego zrodziłaś ciałem, widząc powstałego z martwych,
jak i powiedział, Czysta, raduj się i jako Boga Go wysławiaj.

Kanon niewiast z wonnościami:

Hirmos: Niepłodny mój umysł płodnym okaż, Boże czyniący dobro,
zasadzający dobroć z łaskawości Twojej.

Rozpostarłszy dłonie na krzyżu, Jezusie, wszystkie ludy wyrwałeś
z oszustwa i wezwałeś do poznania Ciebie, Zbawco.

Lud żydowski wołał do Piłata: Wypuść nam złoczyńcę
rozbójnika, weź, weź, ukrzyżuj Bezgrzesznego.

Gdy zostałeś ukrzyżowany, Chryste, omroczyło się światło,
ziemia zadrżała i z grobów powstali liczni zmarli, z lęku przed
panowaniem Twoim.

Stojąc przy Twoim krzyżu Owieczka Twoja, Jezu, z płaczem wołała:
Gdzie idziesz, Synu? Gdzie zdążasz Baranku ze wszystkich zabijany?

Kłaniam się krzyżowi Twemu, opiewam też pogrzeb, czczę cierpienia
i gwoździe rąk, włócznię i zmartwychwstanie Twoje, Jezu.

Zmartwychwstałeś Jezu i zniewolony został wróg, Adam został
wybawiony i Ewa wraz z nim z więzów oraz zniszczenia, przez
zmartwychwstanie Twoje.

Gdy zmartwychwstałeś, Chryste, skruszyłeś łańcuchy i bramy
otchłani, natychmiast rozpadły się śmiertelne więzy z lęku przed
Twoim panowaniem.

„Józefie, który przyjąłeś Boga, przyjdź i stań z nami” –
woła zmartwychwstały Jezus wybawiciel, który ze swej łaskawości
podźwignął Adama.

Niech raduje się z nami dwunastu uczniów z niewiastami niosącymi
wonności i Józefem, a także z innymi uczniami i uczennicami
Chrystusowymi.

Chwała. Triadikon: Z Ojcem i Synowi, i Duchowi prawemu, jednej
naturze kłaniam się i śpiewam, Osoby rozdzielając i jednocząc
naturą.

I teraz. Teotokion: Błogosławiona jesteś, Czysta, będąca z
korzenia Jessego, z którego berło i kwiat Chrystus, w ciele ze
względu na nas wyrastający.

Kontakion, ton 8: Gdy do grobu zstąpiłeś. Także ikos.

Katyzma poetycka, ton 2:

Prosomion: Wyższych poszukując.

Niewiasty przynoszą do grobu mirrę, Zbawco, anioł światłością
raduje ich dusze i głoszą Ciebie, Boga wszystkich, wołając do
uczniów: Prawdziwie powstał z grobu, Życie nasze.

Chwała, i teraz. Chór uczniów Twoich razem z niewiastami niosącymi
mirrę zgodnie raduje się. Wspólne bowiem święto z nimi świętuje
ku chwale i czci Twego zmartwychwstania. Przeto śpiewamy Tobie,
Panie, Przyjacielu człowieka: Ludowi Twemu daj wielkie miłosierdzie.

Pieśń 4

Hirmos: W Boskiej straży niechaj stanie między nami Habakuk.

Ukazał się Chrystus jak mąż. Jak jednoroczny baranek. Dawid,
praojciec Boży.

Kanon Bogurodzicy:

Ten, który stworzył Adama, Twego Praojca, Czysta, powstaje z Ciebie
i dzisiaj śmiertelne mieszkanie rozbije swoją śmiercią i wszystko
oświeci Bożym jaśnieniem zmartwychwstania.

Chrystus, któregoś zrodziła, dzisiaj pięknie zajaśniał z
martwych na zbawienie wszystkich, co widząc czysta, dobra i
nieskalana wśród niewiast, i piękna, z apostołami radując się
wysławiaj Go.

Kanon niewiast z wonnościami:

Hirmos: Twoje zrodzenie z Dziewicy Prorok przewidując, zaczął
głosić, wołając: Usłyszałem Twój głos i uląkłem się, bowiem
z południa i z ocienionej góry przyszedłeś, Chryste.

Krzyżem zniewoliłeś łono otchłani, podniosłeś ze sobą
zmarłych i zniszczyłeś niewolę śmierci. Przeto kłaniamy się
Tobie, potomkowie Adama, opiewając pogrzeb Twój i zmartwychwstanie,
Chryste.

Zechciałeś, Zbawco nasz, ze względu na łaskawość miłosierdzia
zostać przygwożdżonym do krzyża i wybawić nas z klątwy Praojca,
rozwiąż więzy licznych moich grzechów, możesz bowiem czynić, co
chcesz.

Na krzyżu przygwoździłeś moją dawną klątwę i wytoczyłeś mi,
Zbawco, błogosławieństwo krwią z boku Twego, rozwiąż więzy
licznych moich grzechów, możesz bowiem czynić, co chcesz.

Otchłań spotkawszy Ciebie w swych czeluściach, Zbawco, zgorzkniała
myśląc, że tych, co dawno temu mogła pochłonąć, teraz musi
oddać, badana w swych głębiach, zniewalana i pozbawiana martwych.

Chociaż nieprawi wrogowie opieczętowali kamień i postawili straż,
to Pan zmartwychwstał, jak i przepowiedział, rozwiązując więzy
licznych moich grzechów, możesz bowiem czynić, co chcesz.

Ty, który powstałeś z grobu, zniewoliłeś otchłań i ożywiłeś
zmarłych, wytoczyłeś mi niezniszczalność Twoim powstaniem,
rozwiąż więzy licznych moich grzechów, możesz bowiem czynić, co
chcesz.

Zaprawdę zawstydźcie się nieprawi, Chrystus bowiem zmartwychwstał
i podniósł ze sobą martwych, wołając: „Odwagi, ja
zwyciężyłem świat”. Wierzcie przeto Jemu, albo zamilknijcie,
oszuści odrzucający zmartwychwstanie Jego.

Powstawszy z grobu, Dobry, zawołałeś do niewiast z mirrą:
„Radujcie się i głoście apostołom moje zmartwychwstanie”.
Rozwiąż więzy licznych moich grzechów, możesz bowiem czynić, co
chcesz.

Z niewiastami niosącymi mirrę i z apostołami uczcijmy Dostojnego
Józefa, obrońcę pobożności, członka rady i ucznia, wołając z
nimi i z wiarą wyśpiewując świetliste zmartwychwstanie Zbawcy.

Chwała. Triadikon: Któż może wypowiedzieć nadprzyrodzonego
Bóstwa nierozdzielną chwałę? Jedną będąc w naturze Trójca
sławiona jest niemająca początku, złączona jak jedność,
opiewana w Trójcy prostych Hipostaz.

I teraz. Teotokion: Módl się nieustannie jako Bogurodzica do Tego,
który zamieszkał w Twoim łonie i bez męża został zrodzony, Matko
czysta, aby rozwiązał więzy licznych moich grzechów, możesz
bowiem we wszystkim pomóc.

Pieśń 5

Hirmos: Powstańmy więc ze snu o szarym świtaniu.

Gdy ci, co byli zakuci. Z pochodniami w dłoniach wyjdźmy.

Kanon Bogurodzicy:

Bożymi i życiodajnymi promieniami zmartwychwstania Twego Syna
zostaje oświecone, przeczysta Matko Boga, i napełnia się radością
zgromadzenie pobożnych.

Nie rozsunąłeś bramy dziewictwa we wcieleniu i pieczęci grobu nie
zniszczyłeś, Królu stworzenia. Przeto radowała się Matka widząc
Ciebie zmartwychwstałego.

Kanon niewiast z wonnościami:

Hirmos: Mgłę duszy mojej rozpędziwszy, Zbawco, światłością
przykazań Twoich oświeć mnie jako jedyny Król świata.

Ty pierwszą moją szatę, którą utkał mi – Biada mi! – siewca
grzechu, zwlokłeś Zbawco mój, przyoblekając się we mnie.

Liście figowe uszył mi grzech mój – Biada mi! – gdyż nie
zachowałem przeczystego Twego przykazania, Zbawco mój, z podszeptu
węża.

Zraniłem swoją duszę rozbójniczymi myślami moimi, ale Chrystus,
który przyszedł z Marii, wylawszy olej uleczy.

Przy krzyżu stojąc przeczysta Bogurodzica macierzyńsko wołała:
Zostawiłeś mnie samą, o Synu mój i Boże!

Ty węża będącego przyczyną zła zrzuciłeś orężem krzyża, a
Twoim powstaniem skruszyłeś oścień śmierci, Jezusie.

Gdzie twój oścień, śmierci? Gdzie twoje zwycięstwo, otchłani?
– woła Adam, została bowiem skruszona przez ożywienie
podnoszącego martwych.

Niewiasty z mirrą przyszły do Twego grobu, ożywiciela otchłani, i
usłyszały głos mówiący: Zmartwychwstał Chrystus.

Czyniąc pamięć pobożnych niewiast niosących mirrę i wszystkich
uczniów Twoich, w świetlistym Twoim powstaniu śpiewamy Tobie,
Chryste.

Wszyscy godnie uczcijmy Dostojnego Józefa, który ciało Pańskie
zdjąwszy z drzewa z wiarą pogrzebał.

Chwała. Triadikon: Tobie Bogu i Ojcu, i Synowi, i Duchowi kłaniam
się Trzem Hipostazom i w jednego w Trzech wierzę, istotę jedną.

I teraz. Teotokion: Ciebie, któraś bez nasienia zrodziła w
nadprzyrodzony sposób odnawiającego naturę, Chrystusa jedynego
Władcę, opiewajmy wierni.

Pieśń 6

Hirmos: Zstąpiłeś w otchłanie ziemi.

Pieczęci nietknięte zachowałeś. Zbawicielu mój żywy!

Kanon Bogurodzicy:

Dawno Wyprowadzeni zostali od dawna trzymani przez śmierć i
zniszczenie przez wcielonego w Twoje przeczyste łono, ku
niezniszczalnemu i zawsze będącemu życiu, Bogurodzico Dziewico.

Zstąpił w otchłanie ziemi Ten, który zszedł do Twego łona,
Czysta, zamieszkał i wcielił się, co przekracza rozum, i podniósł
ze sobą Adama, zmartwychwstawszy z grobu.

Kanon niewiast z wonnościami:

Hirmos: W głębi grzechów trzymany jestem, Zbawco, i w otchłani
życiowej burzliwej, ale jak Jonasza ze zwierza, tak i mnie z żądz
wyprowadź, i zbaw mnie.

Martwa jest otchłań, odwagi zrodzeni z ziemi, Chrystus bowiem
wisząc na drzewie wbił w nią oręż i leży martwa, i co posiadała
zniewolona oddała.

Otchłań zniewolona, odwagi martwi, groby zostały otwarte,
powstańcie z otchłani – woła do was Chrystus, który przyszedł
wszystko wybawić ze śmierci i zniszczenia.

Martwych, których mogłaś niegdyś pożreć, teraz badana otchłani
oddasz mi! – woła do ciebie Życiodawca i Bóg, który przyszedł
wszystko wybawić z Twego nienasyconego łona.

Niewiasty z mirrą, cóż daremnie niesiecie? Po cóż żywemu
przynosicie mirrę? Zmartwychwstał Chrystus, jak przepowiedział.
Niech ustaną wasze łzy i przemienią się w radość.

Dostojny Józef owinąwszy Ciebie całunem, Chryste, złożył w
grobie. Namaścił mirrą zniszczoną świątynię Twego ciała i
wielki kamień nasunął na grób.

Pan zmartwychwstał zniewoliwszy wroga i więźniów wydobywszy
podniósł wszystko, i pierwszego stworzonego Adama podnosząc jako
łaskawy, i Przyjaciel człowieka Bóg.

Chwała. Triadikon: Trójcę w jedności opiewajmy, wierni, z Synem
Ojca sławiąc i Ducha jednoistotnego Synowi i będącego w Ojcu
współniemającego początku i zawsze będącego Boga.

I teraz. Teotokion: W łonie bez uprawy poczęłaś jako łoza,
Czysta, niezniszczalności kiść winogron, z którego płyną
strumienie nieśmiertelności jak wino, nam wytaczając życie
wieczne.

Kontakion, ton 2: Radować się nakazałeś niewiastom z mirrą,
płacz Pramatki Ewy utuliłeś Twoim zmartwychwstaniem, Chryste Boże,
apostołom zaś Twoim nauczać nakazałeś: Zbawca zmartwychwstał z
grobu.

Ikos: Na Twój grób, Zbawco, szły niewiasty z mirrą, w sobie tając
wątpliwości i mówiąc: Kto nam odsunie kamień grobowy? I
spojrzawszy ujrzały, że kamień jest odsunięty, zadziwiły się
postaci anioła w szatach, ogarnęło je przerażenie i zamierzały
uciec, a młodzieniec do nich zawołał: Nie bójcie się! Ten,
którego szukacie, powstał, przyjdźcie i zobaczcie miejsce, gdzie
leżało ciało Jezusowe, i szybko idąc ogłoście uczniom: Zbawca
powstał z grobu.

Synaksarion Menei.

Także Pentekostarionu:

Stichosy: Chrystusowe uczennice niosą mirrę,

Ja zaś im pieśń jak mirrę niosę.

Dla modlitw świętych niewiast niosących mirrę, Boże, zmiłuj się
nad nami. Amen.

Pieśń 7

Hirmos: Ten, co młodzieńców z pieca ognistego wyrwał.

Niewiasty pobożne. Świętujmy śmierci uśmiercenie. Jak święta i
uroczysta jest ta noc.

Kanon Bogurodzicy:

Dzisiaj Twój Syn, Nieskalana, uśmiercił śmierć, wszystkim
śmiertelnym dał życie na wieki wieków, jedyny błogosławiony
ojców Bóg i wysławiony.

Królujący nad całym stworzeniem stał się człowiekiem, wcielił
się w Twoje łono, Łaski Pełna, przecierpiał ukrzyżowanie i
śmierć, zmartwychwstał jako Bóg, podniósłszy nas ze sobą jako
wszechmocny.

Kanon niewiast z wonnościami:

Hirmos: Cherubinów naśladując młodzieńcy w piecu radowali się,
wołając: Błogosławiony jesteś, Boże, albowiem prawdą i sądem
wszystko dla nas uczyniłeś ze względu na grzechy nasze, wielce
chwalebny i wysławiony na wszystkie wieki.

Ty jako Przyjaciel człowieka chcąc wszystko, co stworzyłeś,
wybawić z oszustwa, przecierpiałeś przygwożdżenie na krzyżu, aby
obraz pogrzebany przez żądze odnowić w Twoim ciele, Zbawco,
zrzucić otchłań i wskrzesić ze sobą zmarłych.

Na krzyżu podnoszony wszystko wezwałeś do siebie, Szczodry, jak
obiecałeś. Zaiste bowiem wszystko to ze względu na nasze grzechy
przecierpieć zechciałeś, Dobry, przeto i łotrowi otworzyłeś
bramy raju, Zbawco.

Ty odbudowałeś zniszczoną świątynię ciała, powstawszy po trzech
dniach z grobu, jak i obiecałeś, Dobry, aby zaiste okazać Twoją
chwałę, którą nam wytyczasz wiarą, rozwiązawszy więzy tych,
których od dawna otchłań trzymała związanych.

O, żydowskie szaleństwo! O, brak rozumu nieprawych! Dlaczego,
niewierni, widząc wszystko, nie uwierzyliście Chrystusowi? Czyż
słowem nie podniósł chorych? Bądź też czyż nie zbawił całego
świata? Niech chociaż przekonają was żołnierze, albo powstanie z
martwych.

Zmartwiałe straże niech teraz mówią, jak został wykradziony,
czego nigdy nie widziano. Jeśli bowiem zmartwychwstałego nie
widzieli, nie odczuli, to jakże mogli poznać, kiedy został
ukradziony? Niech was chociaż przekona ten kamień i chusty
pogrzebowe Chrystusa.

Dlaczego strzeżecie martwego? Po co pieczęcie nałożyliście na
kamień, Żydzi, w strachu bojąc się kradzieży? Oto zaiste grób
opieczętowany: jakże więc zmartwychwstał, gdyby Chrystus nie był
Bogiem? Niech przekona was zmartwychwstały, który był widziany
przez wielu.

Chwała. Triadikon: Z Ojcem Syna i Ducha Świętego sławimy,
wołając nieustającym głosem: Trójco jedyna w naturze, zmiłuj
się, zbaw wszystkich, w Trzech Osobach jedności ulituj się nad
nami, wysławiany na wieki Boże.

I teraz. Teotokion: W Twoim łonie, Przeczysta, jak pomieściłaś
niemowlę, przed którym drżą moce anielskie jako przed Bogiem? Jak
zechciał cały wcielił się, chcąc wszystkich zbawić od Adama
zrodzonych z ziemi, wyzwalając Adama z owej klątwy po gorzkim
spożyciu pokarmu.

Pieśń 8

Hirmos: Dzień ten dniem świętym nazwano.

Bierzmy nowy owoc winogradu. Syjonie, podnieś oczy.

Kanon Bogurodzicy:

Przez Ciebie, Dziewico Bogurodzico, przyszedł na świat Pan i
rozerwał łono otchłani, dał nam śmiertelnym zmartwychwstanie,
przeto błogosławimy Go na wieki.

Całą władzę śmierci zrzucił Twój Syn, Dziewico, swoim
zmartwychwstaniem, jako Bóg Mocny podniósł nas ze sobą i
przebóstwił, przeto wysławiamy Go w pieśniach na wieki.

Kanon niewiast z wonnościami:

Hirmos: W krzewie Mojżeszowi Dziewicy cud na synajskiej górze
przedstawiono niegdyś, śpiewajcie, błogosławcie i wywyższajcie na
wszystkie wieki.

Promienie słońca ukryły się przerażone cierpieniami Chrystusa, i
powstali martwi, góry chyliły się i chwiała się ziemia, otchłań
została obnażona.

Będąc niegdyś w piecu po trzykroć błogosławieni młodzieńcy
podnosząc ręce przedstawiali przeczysty krzyż Twój, którym
zniszczyłeś wrażą moc, Chryste.

O, Żydzi, ślepi oszuści i przestępcy niewierzący w
zmartwychwstanie Chrystusa jako fałszywe: Czyż tego nie widzicie,
że Chrystus zmartwychwstał i podniósł zmarłych?

O, Żydzi wrogowie, jeśli nam nie wierzycie, to zapytajcie waszych
żołnierzy, cóż oni przeżyli? Kto rękoma odsunął kamień od
grobu?

Kto spowodował uschnięcie drzewa figowego? Któż uleczył uschłą
rękę? Kto niegdyś tłumy nakarmił w pustyni, jeśli nie Chrystus
Bóg, który ze sobą podniósł zmarłych?

Kto dał przejrzeć ślepym i oczyścił trędowatych, uzdrowił
kaleki i szedł po morzu suchymi nogami jak po lądzie, jeśli nie
Chrystus Bóg, który ze sobą podniósł zmarłych?

Kto podniósł martwego z grobu po czterech dniach i syna wdowy? Kto
jako Bóg wzmocnił paralityka na łożu, jeśli nie Chrystus Bóg,
który ze sobą podniósł zmarłych?

Woła kamień i krzyczą pieczęcie, które nałożyliście, i
postawiliście straż pilnującą grobu: Prawdziwie zmartwychwstał
Chrystus i żyje na wieki.

Prawdziwie zmartwychwstał Chrystus, zniewolona została otchłań,
uśmiercony został wąż, wybawiony jest Adam i wstrząśnięte
zostały czeluście. Dlaczego dalej nie wierzycie, wrogowie i
przestępcy?

Błogosławimy Ojca i Syna, i Świętego Ducha, Pana.

Wysławiamy z Ojcem Syna i Ducha Świętego, Świętą Trójcę w
Bóstwie jednym, wołając: Święty, Święty, Święty jesteś na
wieki.

I teraz. Teotokion: W Twoim łonie, Czysta, zawsze żywy chleb,
połączył się bez pomieszania z naszą naturą, bez zmiany
zrodziłaś jednego Chrystusa Boga w dwóch naturach.

Chwalimy, błogosławimy i kłaniamy się Panu, śpiewając i
wywyższając Go na wieki.

Katabasja: Dzień ten dniem świętym nazwano.

Czcigodniejszą od cherubinów nie śpiewamy we wszystkie niedziele do
końca Paschy.

Pieśń 9

Hirmos: Zajaśniej, zajaśniej.

O Boski, o przyjazny, o najsłodszy głosie! O Pascho wielka, o
najświętsza.

Kanon Bogurodzicy:

Zgodnie błogosławimy Ciebie Dziewico, wierni: Raduj się, bramo
Pańska. Raduj się, grodzie uduchowiony. Raduj się, przez którą ze
względu na nas zajaśniała światłość, gdy z Ciebie zrodzony
powstał z martwych.

Wesel się i raduj Boża bramo Światłości, bowiem Jezus, który
zstąpił do grobu, stał się jaśniejszym od słońca i oświecił
wszystkich wiernych, Władczyni otoczona przez Boga radością.

Kanon niewiast z wonnościami:

Hirmos: Ciebie, któraś w nadprzyrodzony sposób ciałem poczęła z
Ojca poza czasem zajaśniałe Słowo, w pieśniach niemilknących
uwielbiamy, wierni.

Łotra, który na krzyżu poznał w Tobie Boga, uczyniłeś dziedzicem
duchowego raju, gdy zawołał: Wspomnij mnie wszechmocny Zbawco.

Byłeś policzkowany i opluty przez nieprawych ze względu na nas,
Jezu, który na Synaju napisałeś wybrańcowi Mojżeszowi tablice
przykazań.

Zostałeś napojony octem i żółcią ze względu na nas, który
dałeś nam ciało i czcigodną krew na pokarm i napój wiecznego
życia Twego.

Przebity został włócznią Twój życiodajny bok, Chryste,
wytaczając światu przeczystą Twoją krew i czcigodną wodę jako
zawsze żywe źródło.

Policzony zostałeś ze zmarłymi, który ożywiłeś martwych, w
grobie zostałeś położony, który opustoszyłeś groby,
zniewoliłeś otchłań i wskrzesiłeś Adama.

Zmartwychwstał Jezus, związany został wróg, zniewolona otchłań,
opróżnione groby, powstali trzymani w czeluści i kłaniają się
Tobie, Chryste.

Któż ukradłby zmarłego, a przy tym nagiego? Dlaczego oszukujecie,
Żydzi? Chrystus zmartwychwstał i niszczone są więzy oraz
łańcuchy otchłani.

Chwała Tobie, Chryste Zbawco, który wytoczyłeś życie i
zapaliłeś Światłość będącym w ciemności niewiedzy, całą
ziemię oświeciwszy Twoim powstaniem.

Dostojny radca Józef niech będzie opiewany z niewiastami niosącymi
mirrę i z Bożymi uczniami, wszyscy jako głosiciele
zmartwychwstałego Chrystusa.

Wysławmy cudnego Józefa, wierni, wraz z Nikodemem i wiernymi
niewiastami niosącymi mirrę, wołając: Pan zaiste zmartwychwstał.

Chwała. Triadikon: Nie masz początku Ojcze, niestworzony jesteś
Synu, współtronujący jesteś Duchu Święty, jeden naturą i w
Trzech Osobach, jedyny prawdziwy Boże.

I teraz. Teotokion: Niech raduje się Jesse, niech też weseli się
Dawid: Oto bowiem Dziewica zrodzi Boże berło, zawsze żywy kwiat,
Chrystusa.

Zamiast: Zaprawdę godne to jest, śpiewamy hirmos: Zajaśniej,
zajaśniej.

Także: Święty Pan Bóg nasz, według tonu 2. Eksapostilarion:
Zasnąłeś w ciele, jako martwy, jeden raz.

Chwała, i teraz. Niewiastom z wonnościami:

Niewiasty, usłyszcie głos radości. Ten, który podeptał oprawcę
otchłań, podniósł świat ze zniszczenia, idźcie, powiedzcie
nowinę moim przyjaciołom. Chcę bowiem swoje stworzenie oświecić
radością tam, skąd przyszedł smutek.

Do psalmów pochwalnych dodajemy osiem stichosów i śpiewamy stichery
zmartwychwstania, ton 2:

Stichos: Wypełnij na nich wyrok zapisany, to będzie chwała dla
wszystkich świętych Jego.

Wszystko, co oddycha, i wszystkie stworzenia sławią Ciebie, Panie,
albowiem krzyżem zniszczyłeś śmierć, aby okazać ludziom Twoje
powstanie z martwych jako jedyny Przyjaciel człowieka.

Stichos: Chwalcie Pana w świątyni Jego, chwalcie Go na firmamencie
mocy Jego.

Niech powiedzą Żydzi, w jaki sposób żołnierze zgubili
strzeżonego Króla? Dlaczego kamień nie ustrzegł opoki życia?
Niech dadzą pogrzebanego, albo niech pokłonią się
zmartwychwstałemu, mówiąc z nami: Chwała wielości zlitowań
Twoich, Zbawco nasz, chwała Tobie.

Stichos: Chwalcie Go dla mocy Jego, chwalcie Go dla wielkiego
majestatu Jego.

Radujcie się ludzie, Anioł siedząc na kamieniu grobowym tak nam
głosi, mówiąc: Chrystus powstał z martwych, Zbawca świata, i
napełnił wszystko aromatem. Radujcie się, ludzie, i weselcie.

Stichos: Chwalcie Go dźwiękiem trąby, chwalcie Go na harfie i
lirze.

Anioł przyniósł Łaski Pełnej pozdrowienie “Raduj się” przed
Twoim poczęciem. Anioł też odsunął kamień ze sławnego Twego
grobu w Twoim zmartwychwstaniu. Pierwszy raz w miejsce smutku radość
głosi, teraz zaś w miejscu śmierci głosi nam Władcę, Dawcę
życia, przeto śpiewamy Tobie: Łaskawco wszystkich, Panie, chwała
Tobie.

Stichery Anatoliosa, ton 2:

Stichos: Chwalcie Go bębnem i tańcem, chwalcie Go na strunach i
flecie.

Niewiasty rozlały ze łzami mirrę na grób Twój i napełniły się
radością ich usta, gdy powiedziano: Zmartwychwstał Pan.

Stichos: Chwalcie Go na cymbałach dźwięcznych, chwalcie Go na
cymbałach gromkich, wszystko, co oddycha, niechaj chwali Pana.

Niechaj narody i ludy sławią Chrystusa, Boga naszego, który
dobrowolnie dla nas przecierpiał krzyż i w otchłani przebywał trzy
dni, i niechaj kłaniają się Jego powstaniu z martwych, którym
oświecone zostały wszystkie krańce świata.

Stichos: Powstań, Panie Boże mój, podnieś rękę Twoją, nie
zapominaj na zawsze o ubogich Twoich.

Ukrzyżowany i pogrzebany zostałeś, Chryste, jak zechciałeś,
zniszczyłeś śmierć i zmartwychwstałeś w chwale jako Bóg i
Władca, dając światu życie wieczne i wielkie miłosierdzie.

Stichos: Wysławiać będę Ciebie, Panie, całym sercem moim, opowiem
wszystkie cuda Twoje.

O, zaprawdę nieprawi, opieczętowaliście kamień i sprawiliście nam
jeszcze większe cuda! Przecież straże mają rozum, dziś wyszedł z
grobu i mówią im: Powiedzcie, że spaliście i przyszli uczniowie, i
wykradli Go. Któż kradnie martwego i to nagiego? Sam zmartwychwstał
własną mocą jako Bóg, zostawiwszy w grobie swoje pogrzebowe
całuny. Przyjdźcie, Żydzi, i zobaczcie, że rozerwał pieczęci
Ten, który zniszczył śmierć i dał rodzajowi ludzkiemu życie, i
wielkie miłosierdzie.

Chwała. Ton 2. Stichera ewangeliczna: Niewiasty z mirrą przyszły z
Marią i gdy wątpiły czy będą mogły spełnić swe pragnienie,
ujrzały kamień odsunięty i Boski młodzieniec utulił ból ich
serca. Powiedział bowiem, że powstał Jezus Pan. Przeto powiedzcie
uczniom to polecenie, aby szli do Galilei i zobaczyli Go, powstałego
z martwych jako Dawcę życia i Pana.

I teraz. Przesławna jesteś, Bogurodzico Dziewico. Wielka doksologia.
Troparion zmartwychwstania. Ektenie i rozesłanie. Zwykłe wyjście do
narteksu, katechezy Studyty i pierwsza godzina z pełnym rozesłaniem.
Na godzinach troparion zmartwychwstania. Chwała. Dostojny Józef. I
teraz. Teotokion godzin. Po trisagionie kontakion: Radować się
nakazałeś niewiastom niosącym wonności. Tak samo na pozostałych
godzinach.

Na Liturgii Błogosławieństwa, ton 4, dodajemy cztery:

Wspomnij, Łaskawco, i nas, jak wspomniałeś łotra w królestwie
niebieskim.

Drzewo wypędziło Adama, krzyż wprowadził łotra do królestwa
niebieskiego.

Grób przyjął Ciebie, Zbawco, któryś opustoszył groby i zmarłym
dał życie jako Bóg.

Sławni apostołowie Chrystusa, módlcie się do Niego gorliwie, aby
wybawił nas z nieszczęść.

Także z kanonu dnia szósta pieśń na cztery.

Po wejściu troparion: Gdy zstąpiłeś do śmierci, Życie
nieśmiertelne oraz: Dostojny Józef. Chwała. Kontakion Triodionu. I
teraz. Kontaktion Paschy: Gdy do grobu zstąpiłeś, o Nieśmiertelny.
Prokimenon, ton 6: Zbaw, Panie, lud swój, i pobłogosław dziedzictwo
Twoje. Stichos: Do Ciebie, Panie, wołam, Boże mój, nie odpowiadaj
mi milczeniem. Lekcja z Dziejów Apostolskich, perykopa 16. Alleluja,
ton 8: Łaskawym się okazałeś, Panie, dla ziemi Twojej,
odmieniłeś niewolę Jakuba. Stichos: Łaskawość i wierność
spotkają się ze sobą, ucałują się sprawiedliwość i pokój.
Ewangelia według Marka, perykopa 79. Koinonikon: Przyjmijcie Ciało
Chrystusa, zakosztujcie ze źródła nieśmiertelności oraz drugi:
Chwalcie Pana z niebios, chwalcie Go na wysokościach.

Jeśli świątynia jest pod wezwaniem świętych niewiast niosących
wonności, to na małych i wielkich nieszporach, na jutrzni i na
Liturgii śpiewamy we wszystkim podobnie, jak wielkiemu męczennikowi
Jerzemu. Na nieszporach czytamy także paremie przeznaczone na
Niedzielę Wszystkich Świętych.

Na jutrzni po polijeleju megalinarion śpiewamy tak:

Wysławiamy was święte niewiasty niosące mirrę i czcimy świętą
waszą pamięć, wy bowiem modlicie się za nami do Chrystusa Boga
naszego.

Psalm: Błogosławiony mąż, który lęka się Pana.

