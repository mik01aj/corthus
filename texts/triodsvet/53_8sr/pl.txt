We wtorek wieczorem,

do: Panie, wołam do Ciebie, dodajemy sześć stichosów i śpiewamy
stichery isomelosy, ton 1:

Prosomion: Niebieskich zastępów.

Jako wspólne, jako cechy duchowe, ogniste języki głosiły narodom
chwałę Boga, ogniem upiększając niebiosa i z Synem oraz Ojcem
oświecały świat zmysłowy.

Na zgromadzonych w Syjonie uczniów Chrystusowych jako obietnica
przyszedł Duch Święty w postaci ognistej, okazał ich natchnionymi
Duchem, krasomówczo głoszącymi tajemne nauki o Trójcy.

Miecze wykute przez niebiosa, świętych uczniów, Duch Święty
przyszedł udoskonalić, uświęcając ziemię Boga Stwórcy i siekąc
niepoświęconych, aby zniknął oręż złego i zbawione zostały
dusze nasze.

Trzy stichery z Menei.

Chwała, i teraz. Ton 2: Widzieliśmy światłość prawdziwą,
przyjęliśmy Ducha z niebios, znaleźliśmy wiarę prawdziwą,
kłaniamy się niepodzielnej Trójcy, albowiem Ona nas zbawiła.

Do psalmów pochwalnych dodajemy stichery isomelosy, ton 4:

Prosomion: Dałeś znak.

Dzisiaj zstąpiło Najświętszego Twego Ducha działanie, Panie, na
Twoich apostołów i okazało ich mądrymi poznaniem Boga,
napełniwszy ich Twoją błogosławioną nauką, przeto sławimy
Twoją zbawczą Opatrzność, Jezusie wszechmocny, Zbawco naszych
dusz.

Stichos: Serce czyste stwórz we mnie, Boże, i ducha prawego odnów
we wnętrzu moim.

Dzisiaj Duch Twój wszechmocny, Władco, jest posyłany od Ojca,
jednoistotny Tobie, w ognistych językach, pozwala opowiadać o Twoich
wspaniałościach, uzbroiwszy apostołów Twoich. Przeto sławimy
Twoją zbawczą Opatrzność, Jezusie wszechmocny, Zbawco dusz
naszych.

Stichos: Nie odrzucaj mnie od oblicza Twego i Ducha Twego Świętego
nie odbieraj mi.

Dzisiaj wylałeś dary Pocieszyciela Twego Ducha, Zbawco, pozwalając
naturze ludzkiej prorokować, jak powiedziałeś, Słowo, i
nakazałeś kłaniać się Trójcy niepodzielnej. Przeto sławimy
Twoją zbawczą Opatrzność, Jezusie wszechmocny, Zbawco dusz
naszych.

Chwała, i teraz. Ton 6: Panie, zstąpienie Świętego Ducha, które
napełniło apostołów Twoich, dało im możliwość mówienia innymi
językami. I ten cud nieprawym wydał się pijaństwem, a dla wiernych
orędownikiem zbawienia. Uczyń i nas godnymi Jego jaśnienia,
błagamy Ciebie, Przyjacielu człowieka.

Także: Teraz pozwalasz odejść, troparion i rozesłanie.

W środę na jutrzni,

po: Bóg i Pan, troparion święta, trzy razy.

Po pierwszej recytacji Psałterza katyzma poetycka, ton 5:

Prosomion: Słowo współwieczne.

Duchowa łaska, przyszedłszy od ubogich rybaków, apostołów Twoich,
oświeci mądrych i książąt, Chryste. Przez ich naukę i my zawsze
spełniamy świetliste święto Pięćdziesiątnicy, śpiewając Tobie
i Ojcu, i Bożemu Duchowi (dwa razy).

Po drugiej recytacji Psałterza katyzma poetycka, ton 8:

Prosomion: Mądrości.

Najświętszy Duch zstąpił teraz na apostołów w postaci ognistej i
lękiem napełnił zgromadzenia narodów. W językach bowiem ognistych
mówili, Przyjacielu człowieka, i każdy słyszał ich mowę w swoim
języku. Przeto cud niewiernym wydał się pijaństwem, a przez
wiernych został poznany jako zbawczy. Sławimy więc panowanie Twoje,
Chryste Boże, prosząc abyś odpuszczenie grzechów obficie zesłał
sługom Twoim (dwa razy).

Kanon święta i z Menei. Po dziewiątej pieśni eksapostilarion
święta.

Do psalmów światłości dodajemy stichery, ton 2:

Prosomion: Domu Eufrato.

Pocieszycielu, który przyszedłeś do nas z wysoka, jak najpierw do
apostołów, uświęć i zbaw tych, którzy Ciebie głoszą Bogiem.

Stichos: Serce czyste stwórz we mnie, Boże, i ducha prawego odnów
we wnętrzu moim.

Moc Bożego Pocieszyciela nagle z niebios wszystkich apostołów
okazała mądrymi i teologami.

Stichos: Nie odrzucaj mnie od oblicza Twego i Ducha Twego Świętego
nie odbieraj mi.

Zorzą Bóstwa mając oświecone umysły, uczniowie Twoi, Słowo,
istotowo przyjęli Ducha Świętego.

Chwała, i teraz. Ton 6: Królu Niebieski, Pocieszycielu, Duchu
Prawdy, który wszędzie jesteś i wszystko napełniasz, Skarbnico
dóbr i Dawco życia, przyjdź i zamieszkaj w nas, i oczyść nas z
wszelkiej zmazy, i zbaw, o Dobry, dusze nasze.

Także pierwsza godzina i rozesłanie.

Na Liturgii Błogosławieństwa z czwartą pieśnią obu kanonów na
sześć.

