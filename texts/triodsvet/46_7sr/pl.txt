We wtorek wieczorem,

do: Panie, wołam do Ciebie, dodajemy trzy stichery prosomiony
święta i trzy z Menei.

Stichery święta, ton 3:

Prosomion: Jako mężnego.

Gdy patrzyli Boży Twoi uczniowie, wzniosłeś się ku niebiosom i
zasiadłeś po prawicy Rodzica, nie będąc z Nim rozłączonym
nadprzyrodzony Synu. Jak powiedziałeś, posłałeś Pocieszyciela
czyniącego ziemię niebem, mądrych i mówiących o Bogu świętych
apostołów Twoich.

Wcieliłeś się z niewypowiedzianej łaskawości, Jezusie,
dobrowolnie przecierpiałeś krzyż i śmierć, Nieśmiertelny, po
trzech dniach powstałeś z martwych, po czterdziestu dniach
wzniosłeś się na niebo, skąd najpierw zstąpiłeś, dawszy pokój
światu i wszystkich doprowadziwszy do Rodzica.

Gdy mądrzy apostołowie widzieli Ciebie, Panie, zabieranego na
obłokach, płacząc i pełni narzekania wołali ze łzami: Nie
pozostawiaj sierotami, których z miłosierdzia umiłowałeś, ale
ześlij na nas, jak obiecałeś, Najszczodrobliwszy, Najświętszego
Twego Ducha, oświecającego dusze nasze.

Chwała, i teraz. Ton 5: Przyjdźcie, zgromadzenie wiernych, nauczymy
się tajemnic poznania uczniów Chrystusowych, nieustannie mówiąc
pieśń, i jak apostołowie na górze Oliwnej zawołajmy z Dawidem:
Wstępuje Pan wśród radosnych okrzyków, Pan przy dźwięku trąby,
aby wybawić pokolenia ludzkie z pokus hardego i oświecić dusze
nasze.

Na stichownie stichery, ton 2:

Prosomion: Domu Eufrato.

Nowy wspaniały cud, bowiem ludzka natura wstąpiła na niebiosa,
zjednoczywszy się ze Słowem Boga Wszechmogącego.

Stichos: Wszystkie narody zaklaszczcie w dłonie, zakrzyknijcie Bogu
głosem radosnym.

Zajaśniał jasny i świetlisty dzień Władcy, Boże wstąpienie na
niebiosa, oświecające wszystko.

Stichos: Wstępuje Pan wśród radosnych okrzyków, Pan przy dźwięku
trąby.

Jak posłałeś uczniom z wysoka wspólnego Tobie Ducha, tak ludowi
Twemu poślij Twoją łaskę, Chryste Zbawco.

Chwała, i teraz. Ton 5: Panie, gdy wstępowałeś tam, z czym się
nie rozłączyłeś, zastępy aniołów i wszystkich bezcielesnych z
radością wołały do mocy na wysokościach: Podnieście bramy,
książęta wasi, i wejdzie Król Chwały! Tron cherubinów zabrał
bowiem Ciebie z ciałem, Panie, chwała Tobie.

W środę na jutrzni.

Po pierwszej recytacji Psałterza katyzma poetycka, ton 4:

Prosomion: Objawiłeś się.

Ku Twemu Rodzicowi znowu podążyłeś, Twórco wszystkich, nie
pozostawiaj sług Twoich sierotami – uczniowie wołali do Ciebie,
Przyjacielu człowieka, widząc Ciebie wstępującym (dwa razy).

Po drugiej recytacji Psałterza katyzma poetycka, ton 5:

Prosomion: Objawiłeś się.

Sławetne upiększenia Bożych umysłów, jawnie widząc chwałę Pana
wstępującego z ciałem, wołały jeden do drugiego: Podnieście
bramy! (dwa razy)

Psalm 50. Kanon święta z hirmosami na osiem i z Menei na cztery.

Kontakion i eksapostilarion święta.

Do psalmów pochwalnych dodajemy stichery, ton 6:

Prosomion: Zmartwychwstałeś po trzech dniach.

Z powodu niezwykłej łaskawości, Chryste, urodziłeś się ciałem z
Dziewicy, dobrowolnie przecierpiałeś krzyż, po trzech dniach
powstałeś z grobu, Szczodry, wskrzesiwszy i ożywiwszy nas.

Stichos: Wszystkie narody zaklaszczcie w dłonie, zakrzyknijcie Bogu
głosem radosnym.

Gdy patrzyli na Ciebie Boży uczniowie, Chryste Boże, jawnie
wzniosłeś się z ziemi na niebo i obiecałeś posłać im, Dawco
życia, od Ojca Ducha Świętego.

Stichos: Wstępuje Pan wśród radosnych okrzyków, Pan przy dźwięku
trąby.

Dziwiło się mnóstwo aniołów przedziwnemu i budzącemu bojaźń
wstępowaniu Twemu, Jezusie Królu wszystkich, i wołało do mocy
podniebieskich, aby podniosły bramy nieba.

Chwała, i teraz. Ton 6: Z łonem Ojcowskim nie rozłączałeś się,
najsłodszy Jezu, i ze zrodzonymi z ziemi żyłeś jako człowiek,
dzisiaj z góry Oliwnej wzniosłeś się w chwale i upadłą naturę
naszą miłosiernie wzniósłszy, posadziłeś obok Ojca. Przeto
niebieskie zastępy bezcielesne dziwiąc się cudom, przerażają się
lękiem i drżeniem ogarnięte wielbią Twoją przyjaźń do
człowieka. Z nimi i my, zrodzeni z ziemi, Twoje do nas zstąpienie i
od nas wstąpienie sławiąc, modlimy się, mówiąc: Uczniowie i
Bogurodzica, która Ciebie zrodziła, radości ogromnej napełnili
się w Twoim wstąpieniu, i nas uczyń godnymi radości wybranych
Twoich, dla ich modlitw, ze względu na wielkie Twoje miłosierdzie.

Na Liturgii Błogosławieństwa z siódmą pieśnią kanonu na
sześć.

