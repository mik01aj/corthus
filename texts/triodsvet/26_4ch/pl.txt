W środę połowy święta wieczorem,

zwykła katyzma.

Do: Panie, wołam do Ciebie, dodajemy trzy stichosy święta, ton 4:

Prosomion: Powołani z wysoka.

Przez zniszczenie władzy śmierci, Chryste, śmiercią Twoją dałeś
ludziom życie w Twoim chwalebnym powstaniu, podnosząc ze sobą
rodzaj ludzki przez Twoje uniżenie. Przeto śpiewamy Tobie
dziękczynną chwałę, obchodząc święto Twego pełnego
światłości Zmartwychwstania po trzech dniach, w którym teraz
zajaśniała nam wszystkim połowa czcigodnych dni, Jezusie Dawco
życia, łaskawco dusz naszych.

Przed czcigodnym Twoim krzyżem i męką sławne cuda dokonując
wśród ludzi, jak jest napisane, pośrodku święta Zakonu
stanąłeś Chryste wszechmocny i do wszystkich zawołałeś: Jeśli
ktoś pragnie, niech dobrowolnie przyjdzie do mnie i niech zaczerpnie
życiowej i Bożej wody, bowiem wodę życia i moc mądrości daję
wszystkim, gdyż upodobniłem się do ludzi jako Przyjaciel
człowieka.

Chryste wielce miłościwy, dla mnie leżącego na łożu chorób
moich grzechów i sparaliżowanego, ze względu na wielką głębię
przyjaźni do człowieka dobrowolnie stałeś się człowiekiem, a
teraz mnie niewidzialnie podnieś jak paralityka i pospiesznie skieruj
na ścieżki Twoich Bożych przykazań, któryś przed męką okazał
ludowi żydowskiemu mnóstwo cudów i jako Bóg dobrowolnie cierpisz
ciałem.

Trzy stichery z Menei. Chwała. Świętego, jeśli jest, a jeśli nie,
to: Chwała, i teraz. Święta, ton 2:

Gdy przyszedłeś do Świątyni, Chryste Boże, w połowie święta,
wtedy nauczałeś ludzi, wołając: „Wierzący we mnie chociaż
umrze, żyć będzie”, a Żydzi wpadali w gniew z faryzeuszami,
saduceuszami i uczonymi w Piśmie, mówiąc: „Kim On jest, który
mówi bluźnierstwa?” Nie pomyśleli, że Ty jesteś przed
wszystkimi wiekami z Ojcem i Duchem sławiony, Boże nasz, chwała
Tobie.

Prokimenon dnia.

Na stichownie stichera zmartwychwstania, ton 3:

Męką Twoją, Chryste, omroczyłeś słońce, i światłością Twego
zmartwychwstania wszystko oświeciłeś, przyjmij naszą wieczorną
pieśń, Przyjacielu człowieka.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Stichera apostołom: Na całą ziemię rozejdzie się wasza nauka,
święci apostołowie, zniszczyliście oszustwo bożków,
głosiliście mądrość Bożą, dobry jest wasz wysiłek,
błogosławieni, przeto śpiewamy i wysławiamy waszą pamięć.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Męczennicy Twoi, Chryste, umocnili się wiarą,
wzmocnili nadzieją, zjednoczyli się w miłowaniu krzyża Twego i
zniszczyli wrogą tyranię, otrzymawszy korony modlą się z
bezcielesnymi za dusze nasze.

Chwała, i teraz. Ton 3. Germanosa: W połowie święta sławimy Tego,
który pośrodku ziemi uczynił zbawienie, pośrodku bowiem dwóch
łotrów Życie wisiało na drzewie, milcząc w odpowiedzi na
bluźnierstwa jednego i mówiąc do wierzącego: „Dziś będziesz ze
mną w raju”. Zstąpiło do grobu, zniewoliło otchłań i
zmartwychwstało po trzech dniach zbawiając dusze nasze.

Troparion świętego, jeśli jest, a jeśli nie ma, to tylko święta.
Ektenia i rozesłanie.

W czwartek czwartego tygodnia na jutrzni,

po: Bóg i Pan, troparion święta trzykrotnie.

Po pierwszej recytacji Psałterza katyzma poetycka, ton 3:

Prosomion: Gabriel zadziwił się.

Przyjąwszy wszystko, co ludzkie, i przyswoiwszy wszystko, co nasze,
pozwoliłeś przygwoździć się do krzyża, Stwórco mój,
zechciałeś przecierpieć śmierć jako człowiek, aby ludzkość
wybawić ze śmierci jako Bóg. Przeto jako Dawcy życia wołamy do
Ciebie: Chwała, Chryste, zmartwychwstaniu Twemu.

Stichos: Na całą ziemię rozejdzie się ich głoszenie i aż do
krańców ziemi ich słowa.

Pamięć Twoich apostołów rozjaśnij, Panie, jako wszechmocny,
albowiem umocniłeś ich, aby naśladowali Twoje cierpienia i mężnie
zwyciężyli moc Beliara, przeto przyjęli dar uzdrawiania. Ich
modlitwami, Przyjacielu człowieka, daj pokój ludowi Twemu.

Stichos: Przedziwny jest Bóg w świętych swoich, Bóg Izraela.

Męczennikom: Przyoblekłszy się w zbroję Chrystusową i wziąwszy
oręż wiary, mężnie zniszczyliście wrogie pułki, z gorliwą
nadzieją życia przecierpieliście wszystkie groźby i rany
oprawców. Przeto przyjęliście korony, wielce cierpliwi męczennicy
Chrystusowi.

Chwała, i teraz. Teotokion: Prorocy przepowiadali, apostołowie
nauczali, męczennicy wyznawali i my wierzymy, że Ty jesteś zaiste
prawdziwą Bogurodzicą, przeto wywyższamy Twoje niewypowiedziane
zrodzenie.

Po drugiej recytacji Psałterza katyzma poetycka, ton 8:

Prosomion: Mądrości Słowa.

Stojąc pośrodku Świątyni w połowie Bożego święta wzywałeś:
„Niech spragniony przyjdzie do mnie i pije, pijący bowiem z tej
Bożej mojej wody, wytoczy z łona rzeki moich przykazań. A kto
wierzy we mnie, posłanego przez Bożego Rodzica, ze mną będzie
wysławiony”. Przeto wołamy do Ciebie: Chwała Tobie, Chryste
Boże, albowiem wylałeś wody Twojej przyjaźni do człowieka na
sługi Twoje.

Zmartwychwstanie Chrystusa zobaczywszy. Psalm 50.

Kanon święta z hirmosami na osiem i z Menei na cztery. Kontakion i
eksapostilarion święta.

Do psalmów pochwalnych dodajemy stichery Oktoechosu, ton 3:

W światłości Twojej, Władco, ujrzymy światłość, Przyjacielu
człowieka. Powstałeś bowiem z martwych dając zbawienie rodzajowi
ludzkiemu. Niech całe stworzenie sławi jedynego Bezgrzesznego:
Zmiłuj się nad nami! (dwa razy).

Święci apostołowie nieskalanie zachowawszy przykazania Chrystusowe,
darmo otrzymawszy darmo rozdajecie uleczając słabości naszych dusz
i ciał, przeto mając odwagę módlcie się do Chrystusa, aby
zmiłował się nad duszami naszymi.

Jako światła jaśniejecie w świecie także po śmierci, święci
męczennicy, bój dobry stoczyliście. Przeto mając odwagę módlcie
się do Chrystusa, aby zmiłował się nad duszami naszymi.

Chwała, i teraz. Ton 4: Panie, przed czcigodnym Twoim krzyżem w
połowie święta wszedłeś do Świątyni odważnie nauczając
Żydów o Zakonie przez Ciebie danym Mojżeszowi, a oni lękając się
Twojej niewypowiedzianej tajemnicy mądrości, szemrali przeciwko
Tobie, ucząc się zawiści: „Jakże Ten zna Pisma, nie będąc
uczonym?” Nie znali bowiem Ciebie, Zbawcy dusz naszych.

Na stichownie stichery mające akrostych: Środa Pięćdziesiątnicy.
Ton 2:

Prosomion: Domu Eufrato.

Wielkie jesteś Królu i wielkie jest Twoje panowanie, bardzo bowiem
wywyższony napełniłeś świat wielkimi darami.

Stichos: Wspomnij zgromadzenie Twoje, które nabyłeś od początku.

W połowie święta stałeś w Świątyni wytaczając Twoje strumienie
i napajając spragnionych Bożą łaską, Łaskawy.

Stichos: Bóg nasz, Król nasz przed wiekami uczynił zbawienie
pośrodku ziemi.

Zapragnąwszy mnie zbawić, wcieliłeś się chwalebnie w Dziewicę
nieznającą małżeństwa i pośrodku Twojej Świątyni wytoczyłeś
mi łaskę.

Chwała, i teraz. Ton 8. Jana Mnicha: W połowie święta przed męką
i chwalebnym zmartwychwstaniem Twoim, Panie, nauczałeś w Świątyni
niepokornych Żydów, faryzeuszy i uczonych w Piśmie, i wołałeś do
niech: „Ten, kto jest spragniony, niech przyjdzie do mnie i pije!
Jeśli kto wierzy we mnie, rzeki wody życia Ducha Bożego popłyną z
jego wnętrza!” O niewypowiedziana mądrości Twojej chwały! Boże
nasz, który wszystko spełniłeś, chwała Tobie.

