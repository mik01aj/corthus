W piątek czwartego tygodnia wieczorem,

zwykła katyzma.

Do: Panie, wołam do Ciebie, dodajemy trzy stichery święta, ton 1:

Prosomion: Niebieskich zastępów.

Stwórca wszystkich i Dawca życia, współbędące z Ojcem Słowo,
dobrowolnie przyjął ciało z Dziewicy i był człowiekiem,
niewypowiedziana Mądrość, jako Dobry wszystkim wytoczył nauki.

W połowie żydowskiego święta stanąłeś w Świątyni, Chryste,
Władco Zakonu, nauczając z władzą i oskarżając uczonych w
Piśmie, jak jest napisane, budząc bojaźń mądrością słów
Twoich i cudów okazaniem.

Dawca mądrości i rozlewający dobro, wylewając Boże strumienie z
zawsze bijącego źródła wzywa: Przyjdźcie do mnie, zaczerpnijcie
pragnący wody życia i z waszego wnętrza popłyną rzeki darów
Bożych.

Trzy stichery z Menei.

Chwała. Ton 1. Jana Mnicha: Nastała połowa dni Pięćdziesiątnicy,
w których Chrystus ujawniwszy Bożą moc słowem umocnił paralityka
i podniósł z łoża, czyniąc wspaniałe cuda w stworzonym ciele,
dając ludziom życie wieczne i wielkie miłosierdzie.

I teraz. Teotokion, ton 3: Jakże nie mamy się dziwić Twemu Bożemu
poczęciu? Nie przyjąłeś bowiem pokusy mężczyzny, Nieskalana, bez
ojca zrodziłaś Syna w ciele, przed wiekami z Ojca zrodzonego bez
matki, który nie doznał żadnej zmiany lub poplątania, bądź
rozdzielenia, ale cechy obu natur w całości zachował. Przeto Matko
Dziewico, Władczyni, módl się do Niego o zbawienie dusz naszych,
prawowiernie wyznających Ciebie, Bogurodzico.

Na stichownie stichery Oktoechosu, ton 3:

Przez krzyż Twój, Chryste Zbawco, zniszczona została władza
śmierci i diabła matactwo rozbite, rodzaj zaś ludzki przez wiarę
zbawiony zawsze Tobie pieśń przynosi.

Stichos: Pan zakrólował, w majestat jest obleczony. Obleczony jest
Pan, przepasany potęgą.

Wszystko zostało oświecone przez Twoje zmartwychwstanie, Panie, i
znowu otwarty został raj. Całe zaś stworzenie sławiąc Ciebie,
zawsze Tobie pieśń przynosi.

Stichos: A świat, który umocnił, nie zachwieje się.

Sławię moc Ojca i Syna, opiewam władzę Świętego Ducha,
nierozdzielne i niestworzone Bóstwo, Trójcę współistotną,
królującą na wieki wieków.

Stichos: Domowi Twemu, Panie, przystoi świętość po wszystkie dni.

Twoją męką, Chryste, zamroczyłeś słońce i światłością Twego
zmartwychwstania wszystko oświeciłeś. Przyjmij naszą wieczorną
pieśń, Przyjacielu człowieka.

Chwała, i teraz. Ton 1: Przyszedłeś do Świątyni, Mądrości
Boża, w połowie święta, ucząc i oskarżając niepokornych
Żydów, faryzeuszów i uczonych w Piśmie, wołając do nich z
odwagą: „Kto jest spragniony niech przyjdzie do mnie i pije wodę
życia, a nie będzie pragnął na wieki. Wierzącemu w moją łaskę
z jego łona popłyną rzeki życia wiecznego”. O, łasko i
łaskawości Twoja, Chryste Boże nasz, chwała Tobie.

Troparion święta i rozesłanie.

W sobotę czwartego tygodnia na jutrzni.

Po pierwszej recytacji Psałterza katyzmy poetyckie, ton 3:

Chrystus powstał z martwych, pierwszy ze zmarłych, pierworodny
stworzenia i sprawca wszystkiego, co się stało, zniszczałą naturę
naszego rodzaju w sobie samym odnowił. Nad nikim już nie panujesz,
śmierci, bowiem Władca wszystkich zniszczył panowanie twoje.

Stichos: Powstań, Panie Boże mój, podnieś rękę Twoją, nie
zapominaj na zawsze o ubogich Twoich.

Zakosztowawszy ciałem śmierci, Panie, zniszczyłeś gorycz śmierci
powstaniem Twoim i przyzywasz człowieka umocniwszy przeciwko niej
przez zwyciężenie pierwszej klątwy. Obrońco życia naszego,
Chryste Boże, chwała Tobie.

Chwała, i teraz. Teotokion: Opiewamy Ciebie, Bogurodzico Dziewico,
któraś orędowała zbawienie naszego rodzaju, bowiem ciałem z
Ciebie poczęty Syn i Bóg nasz przez krzyż przyjąwszy cierpienie
wybawił nas ze zniszczenia jako Przyjaciel człowieka.

Po drugiej recytacji Psałterza katyzma poetycka, ton 8:

Prosomion: Mądrości.

W połowie święta według Zakonu byłeś w Świątyni nauczając,
Zbawco mój, i oskarżając szaleństwo niewiernych Żydów wołałeś
do ludów Bożym głosem jako Przyjaciel człowieka: „Ten, kto jest
spragniony – wzywałeś – niech przyjdzie do mnie i pije”.
Obiecałeś przeto dać wiernym wody wesela z niezniszczalnego
źródła. Przeto wołamy do Ciebie: Ześlij, Chryste Boże, Twego
Ducha Świętego i zbaw nas, albowiem jedyny jesteś wielce
miłosierny (dwa razy).

Zobaczywszy zmartwychwstanie Chrystusa. Psalm 50.

Kanony święta z hirmosami na sześć i świętego patrona monasteru
na cztery oraz z Menei na cztery. Kontakion i eksapostilarion
święta.

Do psalmów pochwalnych dodajemy cztery stichosy i śpiewamy stichery
zmartwychwstania, ton 3:

Przyjdźcie wszystkie ludy, poznajcie moc budzącej bojaźń
tajemnicy. Chrystus bowiem, Zbawca nasz, będące na początku Słowo,
dla nas został ukrzyżowany, dobrowolnie pogrzebany i powstał z
martwych, aby wszystko zbawić. Jemu pokłońmy się!

Straże opowiedziały wszystkie cuda Twoje, Panie, lecz sobór
marności napełnił zapłatą ich prawice, chcąc ukryć Twoje
zmartwychwstanie, które świat sławi: Zmiłuj się nad nami!

Radością wszystko zostało napełnione przyjąwszy doświadczenie
zmartwychwstania. Maria bowiem Magdalena przyszła do grobu i
znalazła Anioła w błyszczących szatach, siedzącego na kamieniu i
mówiącego: Dlaczego szukacie żywego pośród umarłych? Nie ma Go
tutaj, powstał jak i powiedział, uprzedzi was w Galilei.

W światłości Twojej, Władco, ujrzymy światłość, Przyjacielu
człowieka. Powstałeś bowiem z martwych dając zbawienie rodzajowi
ludzkiemu. Niech wszystkie stworzenia sławią jedynego Bezgrzesznego:
Zmiłuj się nad nami!

Chwała, i teraz. Ton 4. Anatoliosa: Oświeciwszy się, bracia,
zmartwychwstaniem Zbawcy Chrystusa i osiągnąwszy połowę święta
Pańskiego, zachowajmy szczerze przykazania Boże, abyśmy byli godni
świętować także Wniebowstąpienie i otrzymać przyjście
Świętego Ducha.

Na stichownie stichery isomelosy, ton 2:

Prosomion: Domu Eufrato.

Bijące źródło Twojej mądrości toczy duchową wodę, którą
pijąc napełnijmy się Bożymi dogmatami.

Stichos: Wspomnij zgromadzenie Twoje, które nabyłeś od początku.

Zaiste porażony jest okrutny naród żydowski, słysząc Ciebie,
Słowo, nauczające narody zbawczą nauką.

Stichos: Bóg nasz, Król nasz przed wiekami uczynił zbawienie
pośrodku ziemi.

Przyszedłeś, Stwórco, na Syjon i stanąwszy pośrodku Twego ludu
dałeś ludziom zbawczą łaskę.

Chwała, i teraz. Ton 4: Panie, przed czcigodnym Twoim krzyżem w
połowie święta wszedłeś do Świątyni odważnie nauczając
Żydów o Zakonie przez Ciebie danym Mojżeszowi, a oni lękając się
Twojej niewypowiedzianej tajemnicy, szemrali przeciwko Tobie, ucząc
się zawiści: „Jakże Ten zna Pisma, nie będąc uczonym?” Nie
znali bowiem Ciebie, Zbawcy naszych dusz.

Na Liturgii Błogosławieństwa, pieśń 5. Prokimenon święta.
Lekcja z Dziejów Apostolskich, perykopa 29. Alleluja święta.
Ewangelia według Jana, perykopa 31. Koinonikon święta.
