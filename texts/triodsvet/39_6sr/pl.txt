We wtorek wieczorem

zakończenie święta Paschy.

Po dziewiątej godzinie kapłan czyni początek z kadzielnicą i ze
świecą, przy otwartej królewskiej bramie, i śpiewa: Chrystus
powstał z martwych, ze stichosami. Następne Psalm: Błogosław,
duszo moja, Pana, ektenia i zwykła recytacja Psałterza.

Do: Panie, wołam do Ciebie, dodajemy stichery isomelosy o ślepcu,
ton 2:

Ślepym urodził się i w swoim umyśle mówił: „Czy urodziłem
się ślepym ze względu na grzech rodziców? Czy z powodu niewiary
pogan urodziłem się na ich oskarżenie? Nie domyślam się, kiedy
jest noc, a kiedy dzień. Nie znoszę, gdy moje nogi potykają się o
kamienie. Nie widziałem bowiem jaśniejącego słońca, ani też
Tego, który stworzył mnie na swój obraz. Błagam Ciebie, Chryste
Boże, wejrzyj na mnie i zmiłuj się nade mną”.

Idąc ze świątyni Jezus znalazł człowieka ślepego od urodzenia i
zmiłowawszy się nad nim nałożył błoto na jego oczy, i rzekł do
niego: „Idź umyć się w Siloamie”, i umywszy się przejrzał,
chwałę oddając Bogu. Sąsiedzi zaś jego mówili: „Kto otworzył
twoje źrenice, których nikt z widzących nie może uleczyć?” On
zaś zawoławszy, rzecze: „Człowiek zwany Jezusem, On mi
powiedział, abym umysł się w Siloamie, i przejrzałem. On jest Tym,
o którym zaiste Mojżesz mówił w Zakonie, Chrystusa Mesjasza, On
jest Zbawcą dusz naszych.

Ton 4: Całe życie ślepiec traktował życie jako noc, ale zawołał
do Ciebie: „Panie, otwórz mi źrenice, Synu Dawida, Zbawco nasz,
abym i ja ze wszystkimi śpiewał Twoją moc”.

Ton 5: Panie, idąc drogą znalazłeś człowieka ślepego od
urodzenia, i zdziwieni byli uczniowie, pytając Ciebie, i mówiąc:
„Nauczycielu, kto zgrzeszył: on czy jego rodzice, że urodził się
ślepym?” Ty zaś, Zbawco mój, zawołałeś do nich: „Ani on nie
zgrzeszył, ani jego rodzice, lecz aby na nim objawiły się dzieła
Boże. Ja mam czynić dzieła Ojca, który mnie posłał, a których
nikt nie może czynić”. Powiedziawszy to, splunął na ziemię,
uczynił błoto i pomazał jego oczy, mówiąc do niego: „Idź,
obmyj się w sadzawce Siloam”. On zaś umywszy się był zdrowym i
wołał do Ciebie: „Wierzę, Panie”, i pokłonił się Tobie.
Przeto i my zawołajmy: „Zmiłuj się nad nami”.

Ton 8: Duchowe Słońce Sprawiedliwości, Chryste Boże, pozbawionego
od urodzenia światłości Twoim przeczystym dotknięciem oświeciwszy
z obydwu stron i rozjaśniwszy nasze duchowe oczy, okazał nas synami
dnia, abyśmy z wiarą wołali do Ciebie: Obfita i niewypowiedziana
jest Twoja łaskawość dla nas, Przyjacielu człowieka, chwała
Tobie.

Ze względu na miłosierdzie zmiłowań wcieliłeś się, Chryste
Boże, i od urodzenia pozbawionego światłości z niewypowiedzianego
miłosierdzia uczyniłeś godnym jasności Bożej, dotknąwszy Twymi
stwórczymi palcami jego źrenic powstałych z prochu. Sam i teraz,
Łaskawco, oświeć także nasze duchowe zmysły, jako jedyny
bezinteresowny Dawca.

Chwała, i teraz. Ton 8: Któż opowie moce Twoje, Chryste? Kto zliczy
mnóstwo Twoich cudów? Podwójnie bowiem widziany byłeś na ziemi ze
względu na łaskawość, podwójnie i uzdrowienia chorób dawałeś.
Nie tylko bowiem otworzyłeś cielesne oczy ślepemu od urodzenia, ale
także duchowe. Przeto wyznając Ciebie, Boga ukrytego i wszystkim
dającemu wielkie miłosierdzie.

Prokimenon dnia.

Na stichownie stichera, ton 5:

Ciebie, wcielonego Zbawcę Chrystusa, który nie rozłączył się z
niebiosami, wysławiajmy w harmonijnych śpiewach, albowiem przyjął
krzyż i śmierć za nasz rodzaj jako Przyjaciel człowieka, Pan,
który rozbił bramy otchłani, zmartwychwstał trzeciego dnia,
zbawiając dusze nasze.

Także: Niech powstanie Bóg, i rozproszą się Jego wrogowie. I
śpiewamy stichery Paschy z ich stichosami: Pascha święta nam dziś
zajaśniała, i pozostałe. Chwała, i teraz. Zmartwychwstania dzień!
Następnie: Chrystus powstał z martwych, jeden raz. Także: Teraz
pozwalasz odejść. Trisagion i po Ojcze nasz, troparion
zmartwychwstania, ton 5: Słowu współwiecznemu Ojcu i Duchowi.
Chwała, i teraz. Teotokion. Ektenia: Zmiłuj się nad nami, Boże.
Zwykłe rozesłanie kapłan wygłasza bez krzyża: Zmartwychwstały
Chrystus, i wspomina świętego dnia. Życzenia wielu lat życia.

Na powieczerze po: Zaprawdę godne to jest, i po trisagionie kontakion
o ślepcu, Chwała, i teraz, kontakion Paschy: Gdy do grobu
zstąpiłeś, o Nieśmiertelny.

Nabożeństwo o północy śpiewamy według zwyczaju z recytacja
Psałterza. Po pierwszym trisagionie zamiast: Oto Oblubieniec, mówimy
troparion zmartwychwstania: Słowu współwiecznemu. Chwała, i teraz,
teotokion. Po drugim trisagionie zamiast: Pamiętaj, Panie, jako
dobry, odmawiamy kontakion Paschy: Gdy do grobu zstąpiłeś, o
Nieśmiertelny. Następnie: Panie, zmiłuj się, dwanaście razy i
rozesłanie. Nie odmawiamy modlitwy: Wspomnij, Panie, w nadziei.

W środę szóstego tygodnia po święcie Paschy, na jutrzni,

kapłan czyni początek: Chwała Świętej i Jednoistotnej, jak zwykle
z kadzielnicą i świecą, jak to przedstawiono wczoraj. Po stichosach
przełożony lub lektor mówi: Chwała na wysokościach Bogu, i
sześć psalmów jutrzni według zwyczaju. Po: Bóg i Pan, troparion
zmartwychwstania, ton 5: Słowu współwiecznemu, dwa razy. Chwała, i
teraz. Teotokion.

Po pierwszej recytacji Psałterza katyzma poetycka zmartwychwstania.
Chwała, i teraz. Teotokion. Podane w niedzielę o ślepcu. Czytanie
Jana.

Po drugiej recytacji Psałterza katyzma poetycka, ton 5:

Współniemający początku z Ojcem i Duchem, który odziewa się
światłością jak szatą, z przyjaźni do człowieka przyoblekł
się w naszą naturę i odpędzał ludzkie słabości jako Bóg,
oświecił także źrenice od urodzenia pozbawionego światłości
(dwa razy).

Zmartwychwstanie Chrystusa zobaczywszy. Psalm 50.

Kanony trzy: Paschy z hirmosami na sześć, o ślepcu na cztery i
wigilii Wniebowstąpienia na cztery.

Kanon wigilii Wniebowstąpienia,

który ma akrostych według alfabetu. Ton 5.

Pieśń 1

Hirmos: Konia i jeźdźca w Morzu Czerwonym Chrystus zatopił krusząc
wojska prawicą mężną i Izrael ratując, który śpiewa pieśń
zwycięstwa.

Chrystus wstępuje w górę ku Ojcu i przynosi ciało, które od nas
przyjął. Zaśpiewajmy Jemu dzisiaj z pochwałami, zwycięską
śpiewając pieśń.

Księgi Pism Bożych i nauczania mądrych kaznodziejów osiągnęły
swój kres, bowiem po zmartwychwstaniu Władca w chwale wstępuje na
niebiosa.

Ziemia tajemniczo raduje się i niebiosa napełniają się weselem z
powodu wstępowania Chrystusa, który to, co dawnej było odległe,
zjednoczył łaską i zniszczył mur wzniesiony przez Ewę.

Katabasja: Zbawicielowi Bogu, który w morzu kierował ludem z suchymi
nogami i faraona z całym wojskiem zatopił, Jemu jedynemu śpiewajmy,
albowiem się wysławił.

Pieśń 3

Hirmos: Ten, który na nicości ziemię zawiesił rozkazem swoim i
zawiesił ją w sposób niepodlegający poruszeniu, na niewzruszonej,
Chryste, opoce przykazań Twoich, Kościół Twój umocnij, jedyny
błogosławiony i Przyjacielu człowieka.

Swoją śmiercią związawszy śmierć, Słowo, powstałeś z martwych
po trzech dniach i na niebiosa wstąpiłeś z chwałą, a bezcieleśni
opiewali Twoją niewypowiedzianą Opatrzność.

Przyszedłeś do ludzi, Chryste bezcielesny, i przyoblokłeś się w
ciało, krzyż przecierpiałeś i powstałeś z martwych, w chwale
wstąpiłeś do samojaśniejącego źródła Światłości, Twego
Ojca, pogodziwszy wszystko.

Poszukawszy na ziemi zbłąkanej owieczki, Chryste, odnalazłeś ją,
Słowo, i wstąpiwszy na niebiosa zasiadłeś w chwale po prawicy
Twego Rodzica. Chwała ogromowi łaskawości Twojej.

Katabasja: Mocą krzyża Twego, Chryste, umocnij moje myśli, abym
opiewał i sławił Twoje wstąpienie.

Kontakion o ślepcu, ton 4:

Mając oślepione duchowe oczy, do Ciebie, Chryste, przychodzę jak
ślepy od urodzenia, w pokucie wołam do Ciebie: Ty jesteś wielką
Światłością dla będących w ciemności.

Także katyzma poetycka, ton 1:

Prosomion: Żołnierze strzegący Twego grobu.

Dałeś oczy, Chryste, zrodzonemu bez oczu, pokazawszy Żydom
niewypowiedzianą Twoją chwałę, Zbawco mój, że jesteś
Światłością wszystkich, ale zawiścią mając oślepione umysły
czyhają ucząc się, jak Ciebie zabić, Dawcę życia.

Chwała, i teraz. Prosomion: Urodziłeś się, jak zechciałeś,
Zbawco mój, objawiłeś się znowu, jak zechciałeś i ucierpiałeś
jako człowiek, a jako Bóg zmartwychwstałeś, wstąpiłeś w chwale
na niebiosa, podniosłeś ludzką naturę i upiększyłeś chwałą.

Pieśń 4

Hirmos: Poznając Twoje Boże uniżenie, Chryste, Habakuk proroczo
wołał z lękiem do Ciebie: Przyszedłeś na zbawienie ludu Twego,
zbawić Twoich pomazańców.

Nad poprzednio osądzoną przez grzech naszą naturą ulitowałeś
się przez jej przyjęcie, Królu wszystkich, opiewamy z bojaźnią
Twoje zmartwychwstanie i Boże wniebowstąpienie.

Dziwią się zastępy bezcielesnych, patrząc na Ciebie, Chryste,
noszącego ziemskie ciało i wchodzącego na obłok oraz
wstępującego na niebiosa.

Chwała. Widząc skrwawione szaty Twoje, Chryste Królu wszystkich,
moce anielskie ulękły się Twego wstępowania i z bojaźnią oraz
radością pokłoniły się.

I teraz. Zaklaszczmy w dłonie, Pan powstawszy z martwych wstąpił na
niebiosa, a aniołowie są Mu posłuszni jako Stwórcy i Bogu naszemu.

Katabasja: Usłyszałem wieść o mocy krzyża, że raj nam otworzył,
i zawołałem: Chwała mocy Twojej, Panie!

Pieśń 5

Hirmos: Do Ciebie, który odziewasz się światłością jak szatą,
wcześnie rano wołam: Omroczoną duszę moją oświeć, Chryste, jako
jedyny Łaskawy.

Rozwiązawszy osądzenie ludzkości, Chrystus zmartwychwstał i
wstąpił na niebiosa, zasiadaniem z Ojcem uczcił tych, których
ukochał (dwa razy).

Chwała. Po zmartwychwstaniu radość uczyniłeś uczniom Twoim,
Chryste, wstępując na wysokości ku Twemu Rodzicielowi, z którym
się nie rozłączyłeś, chociaż rozmawiałeś z ludźmi.

I teraz. Spełniwszy przedni przedział namiotu Zakonu i nauczania z
natchnienia Bożego, Chryste, wstąpiłeś ku niebiosom na unoszącym
Ciebie obłoku.

Katabasja: Od poranka wołamy do Ciebie, Panie: Zbaw nas, Ty bowiem
jesteś Bogiem naszym, poza Tobą innego nie znamy.

Pieśń 6

Hirmos: Władco Chryste, ukróć morze żądz, nienaturalną burzę
niszczącą duszę, i ze zniszczenia wyprowadź mnie jako Łaskawy.

Przedziwny widok okazałeś aniołom, nosząc postać człowieka,
Twoim budzącym bojaźń wstępowaniem, Przyjacielu człowieka, przeto
z bojaźnią śpiewamy Tobie (dwa razy).

Chwała. Pan wszystkich świetliście wstępuje w chwale ku swojemu
Rodzicielowi niemającemu początku, a całe stworzenie teraz
radośnie świętuje.

I teraz. Każdy język niech dzisiaj zaśpiewa: Chrystus wśród
radosnych okrzyków i przy dźwięku Bożej trąby wstępuje ku
niebiosom, których nie porzucił.

Katabasja: Otoczyła mnie otchłań, grobem moim jest wieloryb, ja
zaś zawołałem do Ciebie, Przyjacielu człowieka, i zbawiła mnie
prawica Twoja, Panie.

Kontakion i ikos Paschy.

Synaksarion z Menei.

Pieśń 7

Hirmos: Wywyższany ojców Pan płomień wygasił, młodzieńców
rosą zrosił, zgodnie śpiewających: Boże, błogosławiony jesteś.

Zniszczywszy mur wrogości krzyżem i męką Twoją, Panie, noszony
przez obłok wstąpiłeś w chwale ku Ojcu niemającemu początku.

Z drżeniem wołają moce: „Podnieście bramy, gdyż wejdzie
Chrystus, nosząc ziemskie ciało, który przez Bożą mękę
uśmiercił Beliara”.

Chwała. „Dlaczego czerwone są Twoje szaty, Przyjacielu
człowieka?” – pytały moce niebios, a Chrystus wstępując
zawołał – „Wygniatałem tłocznię!”

I teraz. Zgodnie sławimy pieśniami Twoje ukrzyżowanie i
zmartwychwstanie, Chryste, radośnie świętując Twoje czcigodne
wstępowanie na wieki.

Katabasja: Ty, który w piecu ognistym zbawiłeś sławiące Ciebie
dzieci, błogosławiony jesteś Boże ojców naszych.

Pieśń 8

Hirmos: Tobie, Stwórco wszystkich, młodzieńcy w piecu uczyniwszy
chór, śpiewali: Wszystkie dzieła Pana, śpiewajcie i wywyższajcie
na wszystkie wieki.

Ciebie, będącego Światłością ze Światłości, obłok
świetlisty podjął z Góry Oliwnej, gdy patrzyli na to wszyscy
uczniowie Twoi i Ciebie opiewali na wszystkie wieki.

Zaklaszczmy w dłonie jak w psalmach, zmartwychwstał Chrystus Bóg
nasz i wstąpił na niebiosa, skąd przyjdzie do nas z przyjaźni do
człowieka, który pogodził dawno temu skłóconych.

Błogosławimy Ojca i Syna, i Świętego Ducha, Pana.

Dawid śpiewając wołał: Chrystus wstąpi na swoich cherubinach i
jawnie wzleci na skrzydle duchowych zastępów. Wywyższajmy Go na
wszystkie wieki.

I teraz. Objawiłeś się uczniom powstawszy z grobu i zaprowadziłeś
ich na Górę Oliwną, skąd podjął Ciebie świetlisty obłok,
wziąwszy Ciebie w chwale na wysokości, Chryste.

Katabasja: Z Ojca przed wiekami zrodzonemu Synowi i Bogu, a w czasach
ostatecznych wcielonemu w Dziewicę Marię, kapłani śpiewajcie,
ludzie wywyższajcie na wszystkie wieki.

Nie śpiewamy: Czcigodniejszą od cherubinów, lecz śpiewamy stichosy
Paschy.

Pieśń 9

Hirmos: Izajaszu, wesel się, oto Dziewica poczęła w łonie i rodzi
Syna Emanuela, Boga i Człowieka, Wschód jest imię Jego. Jego
wywyższając, Dziewicę uwielbiamy.

Święty tryumf jawnie całe stworzenie przynosi Wniebowstąpieniu
Twemu, Słowo Boże, w którym przyniosłeś Twemu Ojcu naszą
naturę, którą przyjąłeś niezmienioną, co przewyższa rozum.

Jako Bóg starłeś bramy otchłani i łańcuchy, Zbawco, i powstawszy
z martwych, ku niebieskim podążyłeś zastępom anielskim,
wołającym ze zdziwieniem: „Podnieście bramy!”

Twoim Bożym wstępowaniem zadziwili się Boży uczniowie, gdy jawnie
stali aniołowie, tak do nich wołając: „Ten, którego widzicie
wstępującego na niebiosa, On przyjdzie w chwale sądzić
wszystkich”.

Chwała. Chryste, który dawno temu wstępując na wysokości dałeś
pokój uczniom, tenże pokój obficie ześlij nam, wszystkich
zachowując w miłości, abyśmy zgodnie wysławiali Ciebie, Zbawcę.

I teraz. Zaiste byłaś świetlistym rydwanem Słońca duchowego,
Nieskalana, Czysta, przez który siedzący w ciemności ujrzeli
światłość poznania, przeto sławimy Ciebie.

Katabasja: Ciebie, która ponad zrozumienie i słowa jako Matka Boża
w czasie pozaczasowego niewypowiedzianie zrodziłaś, wierni,
jednomyślnie uwielbiamy.

Eksapostilarion: Zasnąłeś w ciele, jako martwy, Królu i Panie, dwa
razy.

I ślepcowi: Duchowe moje oczy, oślepione przez mroczny grzech.

Do psalmów pochwalnych dodajemy osiem stichosów i śpiewamy stichery
isomelosy o ślepcu, ton 2:

Ślepym urodził się i w swoim umyśle mówił: „Czy urodziłem
się ślepym ze względu na grzech rodziców? Czy z powodu niewiary
pogan urodziłem się na ich oskarżenie? Nie domyślam się, kiedy
jest noc, a kiedy dzień. Nie znoszę, gdy moje nogi potykają się o
kamienie. Nie widziałem bowiem jaśniejącego słońca, ani też
Tego, który stworzył mnie na swój obraz. Błagam Ciebie, Chryste
Boże, wejrzyj na mnie i zmiłuj się nade mną”.

Idąc ze świątyni Jezus znalazł człowieka ślepego od urodzenia i
zmiłowawszy się nad nim nałożył błoto na jego oczy, i rzekł do
niego: „Idź umyć się w Siloamie”, i umywszy się przejrzał,
chwałę oddając Bogu. Sąsiedzi zaś jego mówili: „Kto otworzył
twoje źrenice, których nikt z widzących nie może uleczyć?” On
zaś zawoławszy, rzecze: „Człowiek zwany Jezusem, On mi
powiedział, abym umysł się w Siloamie, i przejrzałem. On jest Tym,
o którym zaiste Mojżesz mówił w Zakonie, Chrystusa Mesjasza, On
jest Zbawcą dusz naszych.

Ton 4: Całe życie ślepiec traktował życie jako noc, ale zawołał
do Ciebie: „Panie, otwórz mi źrenice, Synu Dawida, Zbawco nasz,
abym i ja ze wszystkimi śpiewał Twoją moc”.

Ton 5: Panie, idąc drogą znalazłeś człowieka ślepego od
urodzenia, i zdziwieni byli uczniowie, pytając Ciebie, i mówiąc:
„Nauczycielu, kto zgrzeszył: on czy jego rodzice, że urodził się
ślepym?” Ty zaś, Zbawco mój, zawołałeś do nich: „Ani on nie
zgrzeszył, ani jego rodzice, lecz aby na nim objawiły się dzieła
Boże. Ja mam czynić dzieła Ojca, który mnie posłał, a których
nikt nie może czynić”. Powiedziawszy to, splunął na ziemię,
uczynił błoto i pomazał jego oczy, mówiąc do niego: „Idź,
obmyj się w sadzawce Siloam”. On zaś umywszy się był zdrowym i
wołał do Ciebie: „Wierzę, Panie”, i pokłonił się Tobie.
Przeto i my zawołajmy: „Zmiłuj się nad nami”.

Także stichery Paschy z ich stichosami.

Chwała, i teraz. Ton 5: Zmartwychwstania Dzień!

Także: Chrystus powstał z martwych, jak ukazano wczoraj.

Wielka doksologia. Troparion, ton 5: Słowu współwiecznemu. Chwała,
i teraz. Teotokion. Ektenia i rozesłanie bez krzyża. Na rozesłaniu
wspominamy świętego patrona dnia.

Pierwsza godzina w narteksie. Na pierwszej godzinie mówimy zwykłe
psalmy. Po: Chwała. Troparion: Słowu współwiecznemu. I teraz.
Teotokion: Jakże nazwiemy, Ciebie, Łaski Pełna. Po trisagionie
kontakion: Mając oślepione duchowe oczy. Rozesłanie według
zwyczaju i pozostałe godziny przed Liturgią odmawiamy z trzema
psalmami.

Początek Liturgii jak w święto Paschy. Na Liturgii typika i z
kanonu pieśni trzecia oraz szósta. Po wejściu troparion: Słowu
współwiecznemu. Chwała. Kontakion o ślepcu. I teraz. Kontakion
Paschy: Gdy do grobu. I ciąg dalszy. Prokimenon Paschy, ton 8: Oto
dzień, który uczynił Pan, radujmy się w nim i weselmy. Stichos:
Wysławiajcie Pana, bo jest dobry, bo na wieki miłosierdzie Jego.
Alleluja Paschy. Lekcja i Ewangelia dnia. Pozostała służba cała
zmartwychwstania. Koinonikon: Przyjmijcie Ciało Chrystusa,
zakosztujcie ze źródła nieśmiertelności. Odmawiamy także Psalm
31: Błogosławię Pana. Kapłan wygłasza rozesłanie Paschy z
krzyżem i koniec Liturgii śpiewamy tak, jak to ukazano w samą
Paschę. W ten sposób kończymy święto świętego i życiodajnego
zmartwychwstania Chrystusa.

Dajemy braciom obfity posiłek, to znaczy olej, ryby i wino.

