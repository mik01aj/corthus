PENTEKOSTARION,

czyli Pięćdziesiątnica,

z Bogiem Świętym, zawierający odpowiadające jemu obrzędy.

W ŚWIĘTĄ I WIELKĄ NIEDZIELĘ PASCHY.

O wczesnej godzinie paraeklezjarcha, po otrzymaniu błogosławieństwa
od przełożonego, wychodzi i uderza w wielki dzwon dość długo.
Następnie wchodzi do świątyni i zapala wszystkie świece oraz
lampy, a także przygotowuje dwa naczynia z płonącymi węglami i
wkłada do nich dużo wonnego kadzidła. Jedno z tych naczyń stawia
pośrodku cerkwi, a drugie w świętym prezbiterium, aby cała cerkiew
napełniła się wonnym dymem. Przełożony wchodzi do świętego
prezbiterium z kapłanami i diakonami oraz zakłada wszystkie szaty
liturgiczne. Następnie rozdaje braciom świece i bierze czcigodny
krzyż, a diakon bierze kadzielnicę. Jeden z kapłanów bierze
świętą Ewangelię, a drugi ikonę Zmartwychwstania Chrystusa i
staje twarzą ku zachodowi. Zamyka się bramę cerkiewną, która jest
ku zachodowi. Przełożony z kapłanami wychodzi do narteksu przez
północną bramę, poprzedzany przez diakonów z dwoma świecami i
oba chóry, śpiewające sticherę, ton 6:

Zmartwychwstanie Twoje, Chryste Zbawco, aniołowie śpiewają na
niebiosach, i nam na ziemi pozwól, czystym sercem Ciebie sławić.

Także uderzają we wszystkie dzwony i biją długo. Po wejściu do
narteksu niosący Ewangelię i ikonę stają twarzą ku zachodowi, jak
wskazano to wcześniej. Przełożony bierze od diakona kadzielnicę w
prawą rękę, krzyż natomiast w lewą, i okadza ikony, chóry i
braci. Diakon natomiast nosi przed nim płonącą świecę. Wszyscy
bracia stoją trzymając swoje świece, z uwagą modląc się w sobie
i składając dziękczynienie Chrystusowi Bogu naszemu, który ze
względu na nas ucierpiał i zmartwychwstał. Po skończeniu okadzania
przełożony przechodzi przed wielką bramę cerkwi i okadza diakona,
który poprzedzał go ze świecą. Wtedy diakon bierze kadzielnicę z
ręki przełożonego i okadza samego przełożonego. Przełożony
znowu bierze kadzielnicę, staje przed bramą cerkwi, patrząc ku
Wschodowi, i znaczy znakiem krzyża, czynionym kadzielnicą,
zamkniętą bramę, trzymając w lewej ręce czcigodny krzyż, a
trzymający świece stoją po jego obu stronach.

I donośnie ogłasza:

Chwała Świętej i Współistotnej, i Życiodajnej, i Niepodzielnej
Trójcy, w każdym czasie, teraz i zawsze, i na wieki wieków.

A my odpowiadamy: Amen.

Przełożony z pozostałymi duchownymi zaczyna donośnie śpiewać ten
troparion, ton 5:

Chrystus powstał z martwych, śmiercią podeptał śmierć, i
będącym w grobach życie dał.

My też śpiewamy podobnie, z rozrzewnieniem.

Troparion ten przełożony śpiewa trzy razy i my też trzy razy.

Także przełożony mówi stichosy:

Pierwszy stichos: Niech powstanie Bóg, i rozproszą się wrogowie
Jego, i niech pierzchają przed obliczem Jego ci, którzy Go
nienawidzą.

Po każdym stichosie śpiewamy troparion Chrystus powstał z martwych,
cały jeden raz.

Drugi stichos: Jak dym się rozwiewa, tak niech się rozwieją, jak
wosk się rozpływa przy ogniu.

Trzeci stichos: Tak niech zginą przed obliczem Boga grzesznicy, a
sprawiedliwi niechaj się rozradują.

Czwarty stichos: Oto dzień, który uczynił Pan, radujmy się w nim i
weselmy.

Chwała. Chrystus powstał z martwych, jeden raz.

I teraz. Chrystus powstał z martwych, jeden raz.

Przełożony śpiewa wyższym głosem: Chrystus powstał z martwych,
śmiercią podeptał śmierć. I otwiera się bramę.

Przełożony wchodzi z czcigodnym krzyżem, poprzedzany przez
niosących dwie świece, a bracia śpiewają: I będącym w grobach
życie dał. Uderza się także we wszystkie dzwony.

Przełożony wchodzi z kapłanami do świętego prezbiterium. Diakon
odmawia wielką ektenię: W pokoju do Pana módlmy się. Ekfonesis:
Albowiem Tobie przynależy wszelka chwała, cześć i pokłon, Ojcu i
Synowi, i Świętemu Duchowi, teraz i zawsze, i na wieki wieków.

Przełożony zaczyna kanon, poemat kyr Jana z Damaszku. Ton 1. Hirmosy
śpiewamy cztery razy, a tropariony dwanaście, z refrenem: Chrystus
powstał z martwych. I znowu każdy chór hirmos. Na końcu chóry
schodzą się i jako katabasję śpiewają hirmos, a po nim cały
troparion: Chrystus powstał z martwych, trzy razy. Każdą pieśń
zaczyna przełożony, a po nim kolejno śpiewa chór lewej lub prawej
strony. I okadza przełożony na początku kanonu święte ikony, oba
chóry i braci. Po każdej pieśni jest mała ektenia poza
prezbiterium, a ekfonesis wygłasza kapłan w prezbiterium. Po
pierwszej pieśni śpiewa prawa strona, a po trzeciej pieśni lewa, i
tak dalej we wszystkich pieśniach.

KANON. Ton 1.

Pieśń 1

Hirmos: Zmartwychwstania dzień! Rozjaśnijmy twarz, ludy! Pascha,
Pańska Pascha! Ze śmierci do życia, i z ziemi do nieba, Chrystus
Bóg nas wiedzie, hymn zwycięstwa nucących.

Stichos: Chrystus powstał z martwych!

Oczyśćmy zmysły a ujrzymy Chrystusa jaśniejącego w niedostępnym
świetle swego Zmartwychwstania i usłyszymy wyraźnie jak mówi
„Radujcie się” nam, hymn zwycięstwa nucącym.

Niebiosa niechaj godnie się weselą się i ziemia niech się raduje,
niech świętuje świat cały, widzialny i niewidzialny, albowiem
Chrystus, radość wieczna, Zmartwychwstał.

Także ektenia i ekfonesis: Albowiem Twoje jest panowanie, i Twoje
jest królestwo, i moc, i chwała, Ojca i Syna, i Świętego Ducha,
teraz i zawsze i na wieki wieków.

Pieśń 3

Hirmos: Przyjdźcie, pijmy więc napój nowy, nie z jałowej skały
cudownie wywiedziony, lecz źródło tryskające z grobu Chrystusa,
które nas umacnia.

Dzisiaj wszystko jasności jest pełne niebo i ziemia i otchłań
cała. Niech więc całe stworzenie radośnie świętuje
Zmartwychwstanie Chrystusa, w którym się umacnia.

Wczoraj byłem, Chryste, pogrzebany z Tobą, a dzisiaj powstaję z
Tobą powstającym, wczoraj z Tobą na krzyżu, a dzisiaj, o Zbawco,
uwielbij mnie z sobą w Twym świętym królestwie.

Także ektenia i ekfonesis: Albowiem Ty jesteś Bogiem naszym, i Tobie
chwałę oddajemy, Ojcu i Synowi, i Świętemu Duchowi, teraz i
zawsze, i na wieki wieków.

Hypakoe, ton 4:

Niewiasty od Marii uprzedziły poranek i znalazły kamień odwalony od
grobu, i usłyszały od Anioła: „Dlaczego będącego w wiecznej
światłości wśród umarłych szukacie jako człowieka? Widzicie
grobowe przepaski, idźcie więc i głoście światu, że Pan
powstał, niszcząc śmierć, jest bowiem Synem Bożym, zbawiającym
rodzaj ludzki”.

Czytanie z Grzegorza Teologa, które ma początek: Stanę na mojej
straży. Po czytaniu znowu bracia zapalają świece.

Pieśń 4

Hirmos: W Boskiej straży niechaj stanie z nami Habakuk, Boski mówca,
i niech nam pokaże anioła jaśniejącego i mówiącego wyraźnie:
Dzisiaj światu zbawienie, bo Chrystus powstał jako wszechwładny.

Ukazał się Chrystus jak mąż, co otwiera dziewicze, nietknięte
łono. Jako śmiertelny Barankiem się zwie, jako nieskalany od zmazy
jest wolny – nasza Pascha – Bogiem prawdziwym i doskonałym
nazwany.

Jak jednoroczny baranek, wieniec błogosławieństwa, Chrystus za nas
wszystkich sam się ofiarował – Pascha na win oczyszczenie – i na
nowo z grobu zabłysło nam piękne Słońce Sprawiedliwości.

Dawid, praojciec Boży, przed arką zacienioną tańczył skacząc z
radości. A my, lud Boży święty, widząc wypełnienie dawnych
znaków radujmy się w Bogu, bo Chrystus powstał jako wszechwładny.

Ektenia i ekfonesis: Albowiem jesteś Bogiem Dobrym, Przyjacielem
człowieka, i Tobie chwałę oddajemy, Ojcu i Synowi, i Świętemu
Duchowi, teraz i zawsze, i na wieki wieków.

Pieśń 5

Hirmos: Powstańmy więc ze snu o szarym świtaniu, zamiast wonności
hymn nasz ofiarujmy Władcy, a Chrystusa, Słońce Sprawiedliwości,
Życie powstające dla wszystkich ujrzymy.

Gdy ci, co byli zakuci w piekielne okowy, ujrzeli niezmierzone Twoje
miłosierdzie, spieszyli stopą radosną ku Twojej światłości,
Chryste, wysławiając Paschę wiekuistą.

Z pochodniami w dłoniach wyjdźmy na spotkanie Chrystusa
wychodzącego z grobu jak Oblubieniec i świętujmy pospołu z
szeregami miłośników święta, wysławiając Paschę wiekuistą.

Ektenia i ekfonesis: Albowiem uświęcone jest i pełne chwały
najczystsze i najwspanialsze imię Twoje, Ojca i Syna, i Świętego
Ducha, teraz i zawsze, i na wieki wieków.

Pieśń 6

Hirmos: Zstąpiłeś w otchłanie ziemi i bramy wieczne skruszyłeś,
a tych, co byli zamknięci, uwolniłeś, Chryste, i trzeciego dnia,
jak prorok Jonasz z wnętrza ryby, wyszedłeś z grobu.

Pieczęci nietknięte zachowałeś, Chryste, wychodząc z grobu, jak
nie naruszyłeś dziewictwa, kiedyś się rodził, i otworzyłeś nam
rajskie podwoje.

Zbawicielu mój! Tyś ofiarą żywą, której nie zdołano zabić na
zawsze. Jako Bóg ochoczo sam siebie Ojcu ofiarując wskrzesiłeś z
sobą cały ród Adama, powstając z grobu.

Ektenia i ekfonesis: Ty bowiem jesteś Królem pokoju i Zbawcą dusz
naszych, i Tobie chwałę oddajemy, Ojcu i Synowi, i Świętemu
Duchowi, teraz i zawsze, i na wieki wieków.

Także kontakion, ton 8: Gdy do grobu zstąpiłeś, o Nieśmiertelny,
wtedy zniszczyłeś moc otchłani, i powstałeś jako zwycięzca,
Chryste Boże, niewiastom niosącym wonności głosząc: „Radujcie
się!” I Twoim apostołom pokój dałeś, upadłym dałeś
Zmartwychwstanie.

Ikos: Przed słońcem niegdyś Słońce zstąpiło do grobu,
uprzedzając zaś poranek i poszukując dnia, dziewice niosące
wonności wołały jedna do drugiej: „O, przyjaciółki! Chodźcie,
namaścimy wonnościami ciało życiodajne i pogrzebane, ciało
wskrzeszające upadłego Adama, leżące w grobie! Idźmy, wzruszone
jak magowie, i pokłońmy się, i przynieśmy wonności jako dar,
leżącemu nie w pieluszkach, ale owiniętemu w całun, i zapłaczmy,
i zawołajmy: O, Władco! Powstań, upadłym daj zmartwychwstanie!

Synaksarion:

Dzisiaj świętujemy życiodajne Zmartwychwstanie Pana i Boga i
Zbawiciela naszego Jezusa Chrystusa.

Stichos: Chrystus zstąpił, aby samemu walczyć z otchłanią,

Skąd wyprowadził wielu więźniów, owoc swego zwycięstwa.

Jemu niech będzie chwała i potęga na wieki wieków. Amen.

Zmartwychwstanie Chrystusa zobaczywszy, pokłońmy się świętemu
Panu Jezusowi, jedynemu bezgrzesznemu. Krzyżowi Twemu kłaniamy się,
Chryste, i święte Zmartwychwstanie Twoje śpiewamy i sławimy. Ty
bowiem jesteś Bogiem naszym, oprócz Ciebie innego nie znamy, Imię
Twoje przyzywamy. Przyjdźcie, wszyscy wierni, pokłońmy się
świętemu Zmartwychwstaniu Chrystusa, oto bowiem przez krzyż
nadeszła radość dla całego świata. Zawsze błogosławiąc Pana,
śpiewamy Jego Zmartwychwstanie, albowiem znosząc cierpliwie
ukrzyżowanie, śmiercią zniszczył śmierć (trzy razy).

Powstał Jezus z grobu, jak i przepowiedział, dał nam żywot
wieczny, i wielkie miłosierdzie (trzy razy).

Pieśń 7

Hirmos: Ten, co młodzieńców z pieca ognistego wyrwał, sam stawszy
się człowiekiem cierpi jako śmiertelnik, a przez swą mękę
wszystko co śmiertelne oblókł niezniszczalności chwałą, jedyny
błogosławiony ojców Bóg i najchwalebniejszy.

Niewiasty pobożne z wonnościami pobiegły za Tobą i w płaczu
szukały Cię jak śmiertelnego, z radością pokłon oddały
Żyjącemu Bogu i tajemnicę Paschy uczniom Chrystusa zwiastowały.

Świętujmy śmierci uśmiercenie, piekła obalenie i życia wiecznego
początek, a tanem radosnym i hymnem wychwalajmy Sprawcę, jedynego
błogosławionego ojców Boga najchwalebniejszego.

Jak święta i uroczysta jest ta noc zbawienia, jasna zwiastunka
promiennego dnia Zmartwychpowstania, w niej światłość bezczasowa z
grobu cieleśnie wszystkim zajaśniała.

Ektenia i ekfonesis: Niech będzie błogosławione i wysławione
panowanie królestwa Twego, Ojca i Syna, i Świętego Ducha, teraz i
zawsze, i na wieki wieków.

Pieśń 8

Hirmos: Dzień ten dniem świętym nazwano, pierwszym tygodnia,
Królową i Panią, wszystkich świąt świętem, uroczystości
uroczystością, w której błogosławimy Chrystusa na wieki.

Bierzmy nowy owoc Winogradu, Boską radość w tym dniu uroczystym
Zmartwychwstania Chrystusa, Jego królestwo święte i chwalmy Go
hymnem jako Boga na wieki.

Syjonie, podnieś oczy, i spojrzyj dokoła! Oto przyszły do Ciebie
Bogiem oświecone jak pochodnie, z zachodu, z północy, od morza i ze
wschodu twe dzieci, chwaląc w Tobie Chrystusa na wieki.

Triadikon:

Ojcze Wszechwładny, Słowo i Duchu! Jedna naturo w trzech istniejąca
osobach, Przeistotna, Przeboska! W Tobie jesteśmy ochrzczeni i Ciebie
błogosławimy na wszystkie wieki.

Ektenia i ekfonesis: Albowiem błogosławione jest imię Twoje, i
wysławione jest Twoje królestwo, Ojca i Syna, i Świętego Ducha,
teraz i zawsze, i na wieki wieków.

Stichos 9 pieśni: Wysławia dusza moja powstałego z grobu po trzech
dniach, Chrystusa, Dawcę życia.

Hirmos 9 pieśni:

Zajaśniej, zajaśniej, Jerozolimo Nowa! Bo chwała Pańska w Tobie
powstała. Tańcz teraz i wesel się, Syjonie, a Ty, o święta
Bogurodzico, raduj się w Zmartwychwstaniu Twego Syna.

Drugi chór śpiewa ten sam stichos i hirmos.

Także pierwszy chór śpiewa drugi stichos: Wywyższa dusza moja,
dobrowolnie cierpiącego i pogrzebanego, i Zmartwychwstałego z grobu
po trzech dniach. I hirmos: Zajaśniej, zajaśniej.

Drugi chór śpiewa ten sam stichos i hirmos.

Także pierwszy chór śpiewa trzeci stichos: Chrystus, Nowa Pascha,
żywa ofiara, Baranek Boży, który wziął grzechy świata.

Drugi chór śpiewa ten sam stichos i hirmos.

Także pierwszy chór śpiewa czwarty stichos 4: Anioł zawołał do
Łaski Pełnej: Czysta Dziewico, raduj się! I znowu wołam: Raduj
się! Twój Syn powstał z grobu po trzech dniach i martwych
podźwignął, ludzie weselcie się!

Drugi chór śpiewa ten sam stichos i hirmos.

I pozostałych osiem stichosów śpiewają pojedynczo z hirmosem.

Stichos 5: Zasnąwszy, podźwignąłeś martwych od wieku, królewsko
ryczący lew z pokolenia Judy.

Stichos 6: Magdalena Maria przybiegła do grobu, i Chrystusa
zobaczywszy, wzięła Go za ogrodnika.

Stichos 7: Jaśniejący Anioł zawołał do niewiast: Przestańcie
płakać, Chrystus bowiem Zmartwychwstał.

Stichos 8: Chrystus Zmartwychwstał, podeptał śmierć, i martwych
podźwignął, ludzie weselcie się.

Stichos 9: Dzisiaj weseli się całe stworzenie, i raduje się,
Chrystus bowiem Zmartwychwstał i zniewolił piekło.

Stichos 10: Dzisiaj Władca zniewala otchłań, wyprowadza więźniów
od wieków spętanych.

Stichos 11: Wywyższa dusza moja panowanie niepodzielnego Boga w
Trzech Osobach.

Stichos 12: Raduj się, Dziewico, raduj się! Raduj się,
Błogosławiona! Raduj się, Najchwalebniejsza! Twój Syn
Zmartwychwstał bowiem z grobu po dniach trzech.

Na końcu pierwszy chór znowu śpiewa pierwszy stichos i hirmos.

Także oba chóry schodzą się razem, śpiewają hirmos i troparion:
Chrystus powstał z martwych, śmiercią podeptał śmierć, i
będącym w grobach życie dał, trzy razy.

Pieśń 9

Hirmos: Zajaśniej, zajaśniej, Jerozolimo Nowa! Bo chwała Pańska w
tobie powstała. Tańcz teraz i wesel się, Syjonie, a Ty, o święta
Bogurodzico, raduj się w Zmartwychwstaniu Twego Syna.

O Boski, o przyjazny, o najsłodszy głosie! Otoś nam przyrzekł, nie
kłamiąc, być z nami do końca wieków. O Chryste Panie! Głos Twój
my wierni jak kotwicę nadziei trzymamy z radością.

O Pascho wielka, o najświętsza, Chryste, Mądrości Boża, i Słowo
Boga, i Mocy! Daj nam, abyśmy głębiej uczestniczyli w królestwa
Twego dniu niezachodzącym.

Ektenia i ekfonesis: Albowiem sławią Ciebie wszystkie Moce niebios,
Ojca i Syna, i Świętego Ducha, teraz i zawsze, i na wieki wieków.

Eksapostilarion. Isomelos:

Zasnąłeś w ciele, jako martwy, Królu i Panie, po trzech
powstałeś dniach, Adama podniosłeś ze zniszczenia, i zniewoliłeś
śmierć: Pascha niezniszczalności, świata zbawienie (trzy razy).

Do psalmów pochwalnych: Wszystko, co oddycha, niechaj chwali Pana,
dodajemy cztery stichosy

i śpiewamy stichery zmartwychwstania, ton 1:

Stichos: Chwalcie Go dla mocy Jego, chwalcie Go dla wielkiego
majestatu Jego.

Opiewamy, Chryste, Twoją zbawczą śmierć, i sławimy Twoje
Zmartwychwstanie.

Stichos: Chwalcie Go dźwiękiem trąby, chwalcie Go na harfie i
lirze.

Panie, który przecierpiałeś krzyż, zniewoliłeś śmierć i
powstałeś z martwych, daj pokój naszemu życiu, jako jedyny
wszechmocny.

Stichos: Chwalcie Go bębnem i lirą, chwalcie Go na strunach i
organach.

Chryste, który poprzez Twoje Zmartwychwstanie zniewoliłeś otchłań
i wskrzesiłeś człowieka, daj nam czystym sercem Ciebie opiewać i
sławić.

Stichos: Chwalcie Go na cymbałach dźwięcznych, chwalcie Go na
cymbałach brzęczących, wszystko, co oddycha, niechaj chwali Pana.

Sławiąc Twoje Boskie uniżenie, opiewamy Ciebie, Chryste:
Urodziłeś się z Dziewicy, a nie oddzieliłeś się od Ojca,
cierpiałeś jako człowiek, i dobrowolnie przecierpiałeś krzyż,
zmartwychwstałeś z grobu, wyszedłeś zeń jak z pałacu, aby
zbawić świat, Panie, chwała Tobie!

Także łączą się oba chóry i śpiewają stichery Paschy, ton 5:

Stichos: Niech powstanie Bóg, i rozproszą się wrogowie Jego.

Pascha święta nam dziś zajaśniała, Pascha nowa, święta, Pascha
tajemna, Pascha najczcigodniejsza! Pascha – Chrystus Zbawiciel!
Pascha nieskalana! Pascha wielka! Pascha wiernych! Pascha otwierająca
nam bramy raju! Pascha uświęcająca wszystkich wiernych!

Stichos: Jak dym się rozwiewa, tak niech się rozwieją, jak wosk
się rozpływa przy ogniu.

Przyjdźcie po widzeniu niewiasty głosicielki dobrej nowiny i
powiedzcie Syjonowi: „Przyjmij od nas radość głoszenia
zmartwychwstania Chrystusa! Śpiewaj, tańcz i raduj się Jerozolimo,
zobaczywszy Króla Chrystusa wychodzącego z grobu jako
Oblubieńca”.

Stichos: Tak niech zginą przed obliczem Boga grzesznicy, a
sprawiedliwi niechaj się rozradują.

Niewiasty z wonnościami wczesnym rankiem stanęły przed grobem Dawcy
życia, znalazły Anioła siedzącego na kamieniu, i ten im
zwiastował, tak mówiąc: „Po cóż Żywego szukacie pośród
martwych? Po cóż opłakujecie Niezniszczalnego jako zniszczalnego?
Idźcie, i głoście Jego uczniom”.

Stichos: Oto dzień, który uczynił Pan, radujmy się w nim i
weselmy.

Pascha piękna, Pascha, Pascha Pańska! Pascha najczcigodniejsza nam
zajaśniała! Pascha, radośnie obejmijmy jeden drugiego! O Pascha!
Wybawienie z trosk, bowiem dzisiaj z grobu, jak z pałacu, zajaśniał
Chrystus, niewiasty radością napełnił, mówiąc: „Głoście
apostołom!”

Chwała, i teraz. Ton 5: Zmartwychwstania dzień! Rozjaśnijmy twarze
w radości! Obejmijmy jeden drugiego! Powiedzmy, bracia, do
nienawidzących nas: „Darujmy wszystko w Zmartwychwstaniu!” I tak
zawołajmy: „Chrystus powstał z martwych, śmiercią podeptał
śmierć, i będącym w grobach życie dał”.

Także: Chrystus powstał z martwych, trzy razy. Śpiewamy ten
troparion wielokrotnie, aż bracia ucałują jeden drugiego.

Całowanie się przełożonego z pozostałymi kapłanami i diakonami w
świętym prezbiterium odbywa się następująco: Mówi przychodzący:
Chrystus Zmartwychwstał!, na co odpowiada się: Prawdziwie
Zmartwychwstał! Następnie przełożony bierze czcigodny krzyż i
staje na zewnątrz przed świętą królewską bramą. Tak samo
wszyscy kapłani, ilu ich jest i diakoni, biorąc każdy z nich
według porządku świętą Ewangelię i czcigodne ikony, i stają
wszyscy razem po prawej stronie przełożonego. Przychodą po kolei
czcigodni wierni i starcy, jeden po drugim, kłaniają się nieco
przed przełożonym, i każdy z nich całuje czcigodny krzyż i
świętą Ewangelię, trzymane przez kapłanów, i pozostałe ikony.
Całują także w usta samego przełożonego, mówiąc: Chrystus
Zmartwychwstał!, na co odpowiada się: Prawdziwie Zmartwychwstał! W
ten sam sposób całują kapłanów i całują się między sobą. I
stają po kapłanach w szeregu po prawej stronie. Także po nich laicy
czynią takie samo całowanie. Robotnicy monasteru tak samo niech
staną i całują jeden drugiego. Jest zaś w tym czasie wielkie
milczenie. Po całowaniu przełożony lub eklezjarcha czyta mowę
katechetyczną Chryzostoma, a my nie siedzimy na tym czytaniu, ale
stojąc wszyscy słuchamy.

Świętego ojca naszego Jana Chryzostoma, arcybiskupa Konstantynopola,

mowa katechetyczna na święty i pełen światłości dzień

najchwalebniejszego i zbawczego Zmartwychwstania Chrystusa Boga
naszego.

Jeśli ktoś jest uczciwy i pobożny, niech znajdzie radość w tej
dobrej i pełnej światłości uroczystości. Jeśli ktoś jest
sługą roztropnym, niech wejdzie ciesząc się do radości Pana
swego. Jeżeli ktoś dźwigał postu udręki, niechże otrzyma dziś
słuszną zapłatę. Jeśli niósł trudy od pierwszej godziny, niech
sprawiedliwą otrzyma należność. Jeśli ktoś przyszedł po
trzeciej godzinie, niech też świętuje z wdzięcznością. Jeżeli
ktoś dopiero po szóstej godzinie się dołączył, niech nie ma
żadnej wątpliwości, ponieważ niczego nie traci. Jeżeli zaś ktoś
pozbawił się nawet dziewiątej godziny, niech także o niczym nie
wątpi, niczego się nie boi. Jeśli ktoś dołączył się nawet o
jedenastej godzinie, niech wcale nie boi się zwłoki, albowiem
gościnny jest Pan. Przeto przyjmuje ostatniego jak i pierwszego, i
daje odpocząć tym, co o jedenastej godzinie przyszli, podobnie jak
tym, którzy pracowali od pierwszej godziny. I nad ostatnim się
lituje i pierwszego wynagradza, i jednemu daje, i drugiego wspomaga. I
uczynki przyjmuje i zamiary wita, i wysiłki szanuje i chęci
pochwala. Przeto wejdźmy wszyscy do radości Pana swego: i pierwsi, i
drudzy nagrodę przyjmijcie. Bogaci i ubodzy, wszyscy razem się
cieszcie. Wstrzemięźliwi i leniwi, ten dzień uczcijcie. Ci, co
pościli i co nie pościli, weselcie się dziś. Uczta przygotowana,
rozkoszujcie się wszyscy. Baranek przygotowany, niech nikt nie
wyjdzie głodny. Wszyscy nasyćcie się ucztą wiary, wszyscy
przyjmijcie bogactwo miłosierdzia. Niech nikt nie opłakuje ubóstwa,
objawiło się bowiem wspólne królestwo. Niech nikt nie opłakuje
grzechów, przebaczenie bowiem z grobu zajaśniało. Niech nikt nie
lęka się śmierci, wybawiła nas bowiem śmierć Zbawiciela.
Wygasił ją Ten, który był przez nią trzymany. Ujarzmił piekło
Ten, który zstąpił do piekła. Zgorzkniało piekło, skosztowawszy
ciała Jego. I to właśnie przewidując, Izajasz tak wołał:
„Piekło”, mówił, „zgorzkniało, spotkawszy Cię w
otchłani”. Zgorzkniało, bo zostało puste. Zgorzkniało, bo
zostało oszukane. Zgorzkniało, bo umarło. Zgorzkniało, bo zostało
obalone. Zgorzkniało, bo zostało skrępowane. Przyjęło ciało, a
natknęło się na Boga. Przyjęło ziemię, a spotkało samo niebo.
Przyjęło to, co mogło widzieć, a wpadło w to, czego nie mogło
widzieć. Gdzież więc, o śmierci, jest Twój oścień? Gdzie twe,
piekło, zwycięstwo? Zmartwychwstał Chrystus i tyś zostało
zrzucone. Zmartwychwstał Chrystus i upadły demony. Zmartwychwstał
Chrystus i weselą się aniołowie. Zmartwychwstał Chrystus i życie
świeci swą pełnią. Zmartwychwstał Chrystus i nikt martwy nie
pozostał w grobie. Chrystus bowiem powstawszy z martwych stał się
pierworodnym pośród umarłych. Jemu chwała i królestwo na wieki
wieków. Amen.

Także mówi się troparion świętego, ton 8:

Łaska z ust Twoich jak jasność ognia promieniująca, oświeciła
całą ziemię, nie zdobyła światu skarbu chciwością, lecz
pokazała nam głębię pokory. Słowami Twymi nauczając, ojcze Janie
Chryzostomie, módl się do Chrystusa Boga Słowa, aby zbawił dusze
nasze.

Następnie diakon odmawia ektenię: Zmiłuj się nad nami, Boże,
według wielkiego miłosierdzia Twego, prosimy Cię, wysłuchaj i
zmiłuj się oraz: Dopełnijmy poranną modlitwę naszą do Pana.

Po ekfonesis, diakon: Oto mądrość! My zaś: Pobłogosław!

Przełożony: Błogosławiony Chrystus, Bóg nasz, w każdym czasie,
teraz i zawsze, i na wieki wieków. I my: Amen. Umocnij, Boże,
świętą prawosławną wiarę i prawosławnych chrześcijan na wieki
wieków. Następnie przełożony trzymając krzyż, zamiast: Chwała
Tobie, Chryste Boże, Nadziejo nasza, chwała Tobie, śpiewa: Chrystus
powstał z martwych, śmiercią podeptał śmierć, a my śpiewamy: I
będącym w grobach życie dał. Przełożony mówi rozesłanie:
Chrystus, prawdziwy Bóg nasz, który powstał z martwych, śmiercią
podeptał śmierć, i będącym w grobach życie dał, dla modlitw
Przeczystej swej Matki i wszystkich świętych, zmiłuje się i zbawi
nas, bo jest Dobrym i Przyjacielem człowieka. Także podnosząc
krzyż, mówi: Chrystus Zmartwychwstał, trzykrotnie, a my
odpowiadamy: Prawdziwie Zmartwychwstał, trzykrotnie. Śpiewamy także
na zakończenie: Chrystus powstał z martwych, śmiercią podeptał
śmierć, i będącym w grobach życie dał, trzy razy. I kończymy
takim śpiewem: I nam dał żywot wieczny, kłaniamy się Jego
Zmartwychwstaniu po dniach trzech. Następnie wygłaszamy życzenia
wielu lat życia i całujemy czcigodny krzyż, trzymany w ręku przed
przełożonego.

I pierwsza godzina. Mówimy: Chrystus powstał z martwych, trzykrotnie
cały troparion, i dalszy ciąg, jest to wskazane poniżej o godzinach
Tygodnia Paschalnego.

W tym dniu nie ma litii.

O godzinach świętej Paschy

i całego Tygodnia Paschalnego.

Należy wiedzieć, że od tego dnia świętej i wielkiej niedzieli
Paschy aż do soboty godziny i powieczerze tak są śpiewane.

Zaczyna kapłan: Błogosławiony Bóg nasz, w każdym czasie, teraz i
zawsze, i na wieki wieków, a my śpiewamy: Amen. Chrystus powstał z
martwych, trzykrotnie cały troparion.

Mówimy także trzy razy:

Zmartwychwstanie Chrystusa zobaczywszy, pokłońmy się świętemu
Panu Jezusowi, jedynemu bezgrzesznemu. Krzyżowi Twemu kłaniamy się,
Chryste, i święte Zmartwychwstanie Twoje śpiewamy i sławimy. Ty
bowiem jesteś Bogiem naszym, oprócz Ciebie innego nie znamy, Imię
Twoje przyzywamy. Przyjdźcie, wszyscy wierni, pokłońmy się
świętemu Zmartwychwstaniu Chrystusa, oto bowiem przez krzyż
nadeszła radość dla całego świata. Zawsze błogosławiąc Pana,
śpiewamy Jego Zmartwychwstanie, albowiem znosząc cierpliwie
ukrzyżowanie, śmiercią zniszczył śmierć.

Także hypakoe jeden raz:

Niewiasty od Marii uprzedziły poranek i znalazły kamień odwalony od
grobu, i usłyszały od Anioła: „Dlaczego będącego w wiecznej
światłości wśród umarłych szukacie jako człowieka? Widzicie
grobowe przepaski, idźcie więc i głoście światu, że Pan
powstał, niszcząc śmierć, jest bowiem Synem Bożym, zbawiającym
rodzaj ludzki”.

Także kontakion jeden raz:

Gdy do grobu zstąpiłeś, o Nieśmiertelny, wtedy zniszczyłeś moc
otchłani, i powstałeś jako zwycięzca, Chryste Boże, niewiastom z
wonnościami głosząc: „Radujcie się!” I Twoim apostołom pokój
dałeś, upadłym dałeś Zmartwychwstanie.

Także i ten troparion jeden raz:

W grobie ciałem, w otchłani duszą jako Bóg, w raju zaś z łotrem,
i na tronie byłeś, Chryste, z Ojcem i Duchem, wszystko
wypełniający, nieopisany.

Chwała. Zaprawdę piękniejszy od raju i jaśniejszy od pałacu
królewskiego, okazał się dla nas, Chryste, Grób Twój życiodajny,
źródło naszego zmartwychwstania.

I teraz. Teotokion: Raduj się, Boży i uświęcony przybytku
Najwyższego, przez Ciebie bowiem, Bogurodzico, dana jest radość
wołającym: „Błogosławionaś Ty między niewiastami, Przeczysta
Pani!”

Także: Panie, zmiłuj się, czterdzieści razy. Chwała, i teraz.
Czcigodniejszą od Cherubinów i bez porównania chwalebniejszą od
Serafinów, któraś bez zmiany Boga Słowo zrodziła, Ciebie,
prawdziwą Bogurodzicę, wysławiamy. W imię Pańskie pobłogosław,
władyko. Kapłan stichos: Panie Jezu Chryste, Boże nasz, dla modlitw
świętych ojców naszych zmiłuj się nad nami. My zaś mówimy:
Amen, a także: Chrystus powstał z martwych, trzykrotnie cały
troparion. Chwała, i teraz: Panie, zmiłuj się, trzykrotnie.
Pobłogosław. I rozesłanie pierwszej godziny.

W ten sam sposób śpiewamy godzinę trzecią i szóstą, przed
Liturgią. Również tak samo śpiewamy godziną dziewiątą przed
nieszporami i raz jeden zamiast powieczerza. Tak samo zamiast
nabożeństwa o północy. Jeśli natomiast z konieczności nie ma
Liturgii, to zamiast typika mówimy to: Chrystus powstał z martwych,
trzykrotnie. Następnie: Zmartwychwstanie Chrystusa zobaczywszy, jeden
raz. Po czym: Niewiasty od Marii uprzedziły poranek. Chwała.
Kontakion: Gdy do grobu zstąpiłeś, o Nieśmiertelny. I teraz.
Jednorodzony Synu. Także Błogosławieństwa z kanonu, pieśń
trzecia i szósta. Kapłan: Oto mądrość! Lektor czyta tytuł lekcji
i samą lekcję. Następnie kapłan czyta Ewangelię. Także: Wspomnij
nas, Panie, pierwszy chór, i: Wierzę w jednego Boga. Zapomnij,
przebacz, odrzuć, Panie, grzechy nasze dobrowolne i mimowolne,
popełnione czynem i słowem, świadome i nieświadome, w nocy i za
dnia, w rozumie i w myślach, wszystkie nam przebacz, jako Dobry i
Przyjaciel człowieka. Po: Ojcze nasz, kontakion: Gdy do grobu
zstąpiłeś, o Nieśmiertelny. Chwała, i teraz. Teotokion: Raduj
się, Boży i uświęcony przybytku Najwyższego. Panie, zmiłuj się,
czterdzieści razy. Także: Jeden święty, jeden Pan, Jezus Chrystus,
ku chwale Boga Ojca. Amen. Zamiast: Niech imię Pańskie będzie
błogosławione, teraz i na wieki, śpiewamy trzykrotnie: Chrystus
powstał z martwych. Także Psalm 31: Błogosławię Pana każdego
czasu, aż do: nie będą pozbawieni żadnego dobra. Następnie
rozesłanie i udajemy się na obiad.

Należy wiedzieć, jak śpiewa się

molebien w świętą Paschę.

Kapłan mówi: Błogosławiony Bóg nasz, a my: Amen. Także kapłan:
Chrystus powstał z martwych, trzykrotnie. Także: Chrystus powstał z
martwych, trzykrotnie śpiewają chóry, jak to ukazano na początku
jutrzni. Po: Chwała, i teraz, kapłan mówi: Chrystus powstał z
martwych, śmiercią podeptał śmierć. My zaś: I będącym w
grobach życie dał. Także: Chwała, i teraz. Hypakoe: Niewiasty od
Marii uprzedziły poranek. Następnie śpiewamy kanon Paschy z
hirmosem na sześć. Stichos: Chrystus powstał z martwych. I
świętego, jeśli będzie, na cztery. Katabasja. Po trzeciej i po
szóstej pieśni: Wybaw z nieszczęść. Po szóstej pieśni kontakion
i ikos Paschy. Także prokimenon, ton 8: Oto dzień, który uczynił
Pan, radujmy się w nim i weselmy. Stichos: Wysławiajcie Pana, bo
jest dobry, bo na wieki miłosierdzie Jego. Także prokimenon
świętemu. Ewangelia według Łukasza, perykopa 114. Po dziewiątej
pieśni zamiast: Zaprawdę godne to jest, śpiewamy hirmos:
Zajaśniej, zajaśniej, Jerozolimo Nowa. Także: Chrystus powstał z
martwych, trzykrotnie. Następnie hypakoe: Niewiasty od Marii
uprzedziły poranek. Chwała. Troparion świętego. I teraz.
Kontakion: Gdy do grobu zstąpiłeś, o Nieśmiertelny. Także
ektenia: Zmiłuj się nad nami, Boże, według wielkiego miłosierdzia
Twego, prosimy Cię, wysłuchaj i zmiłuj się. Po czym kapłan mówi:
Oto mądrość! My zaś: Chrystus powstał z martwych, trzykrotnie.
Także kapłan zamiast: Chwała Tobie, Chryste Boże, Nadziejo nasza,
chwała Tobie, śpiewa: Chrystus powstał z martwych, śmiercią
podeptał śmierć, a my śpiewamy: I będącym w grobach życie dał.
I rozesłanie z krzyżem: Chrystus, prawdziwy Bóg nasz, który
powstał z martwych, śmiercią podeptał śmierć, i będącym w
grobach życie dał, i dalej jak to wskazano w końcu jutrzni.
Następnie ogłasza: Chrystus zmartwychwstał!, trzykrotnie, a my
odpowiadamy: Prawdziwie Zmartwychwstał, trzykrotnie. I znowu
śpiewamy: Chrystus powstał z martwych, trzykrotnie. Także: Panie,
zmiłuj się, trzykrotnie.

Porządek Liturgii bywa następujący.

Zaczyna diakon: Pobłogosław, władyko. Przełożony mówi donośnie:
Błogosławione królestwo Ojca i Syna, i Świętego Ducha, teraz i
zawsze, i na wieki wieków. I my: Amen. Przełożony śpiewa z
pozostałymi duchownymi w świętym prezbiterium: Chrystus powstał z
martwych, śmiercią podeptał śmierć, i będącym w grobach życie
dał, trzy razy i chóry też trzy razy. Przełożony mówi pierwszy
stichos: Niech powstanie Bóg, i rozproszą się wrogowie Jego, i
niech pierzchają przed obliczem Jego ci, którzy Go nienawidzą. Po
każdym stichosie śpiewamy troparion Chrystus powstał z martwych,
cały jeden raz. Drugi stichos: Jak dym się rozwiewa, tak niech się
rozwieją, jak wosk się rozpływa przy ogniu. Trzeci stichos: Tak
niech zginą przed obliczem Boga grzesznicy, a sprawiedliwi niechaj
się rozradują. Czwarty stichos: Oto dzień, który uczynił Pan,
radujmy się w nim i weselmy. Chwała. Chrystus powstał z martwych,
jeden raz. I teraz. Chrystus powstał z martwych, jeden raz.
Przełożony śpiewa wyższym głosem: Chrystus powstał z martwych,
śmiercią podeptał śmierć. I my: I będącym w grobach życie
dał.

Następnie diakon odmawia wielką ektenię.

Po ektenii i po ekfonesis antyfona 1, Psalm 65, ton 2:

Zakrzyknij Panu cała ziemio. Stichos: Dla modlitw Bogurodzicy,
Zbawco, zbaw nas. I drugi chór ten sam stichos: Zakrzyknij Panu cała
ziemio, śpiewajcie imieniu Jego, oddajcie cześć chwale Jego. Dla
modlitw Bogurodzicy, Zbawco, zbaw nas. Powiedzcie Bogu: Jak potężne
są dzieła Twoje, dla ogromu mocy Twojej będą Ci kłamać wrogowie
Twoi. Dla modlitw Bogurodzicy, Zbawco, zbaw nas. Cała ziemia niech
pokłoni się Tobie i śpiewa Tobie, niech śpiewa imieniu Twemu,
Najwyższy. Dla modlitw Bogurodzicy, Zbawco, zbaw nas. Chwała i
teraz. I oba chóry razem: Dla modlitw Bogurodzicy, Zbawco, zbaw nas.

Także mała ektenia.

Antyfona 2, Psalm 66, ton 2:

Boże, ulituj się nad nami i pobłogosław nam. Stichos: Zbaw nas,
Synu Boży, powstały z martwych, śpiewających Tobie: Alleluja.
Drugi chór ten stichos: Boże, ulituj się nad nami i pobłogosław
nam, rozjaśnij oblicze Twoje nad nami, i zmiłuj się nad nami. Zbaw
nas, Synu Boży, powstały z martwych, śpiewających Tobie: Alleluja.
Aby poznano na ziemi drogę Twoją, we wszystkich narodach zbawienie
Twoje. Zbaw nas, Synu Boży, powstały z martwych, śpiewających
Tobie: Alleluja. Niech wysławiają Ciebie ludy, Boże, niech
wysławią Ciebie wszystkie narody. Zbaw nas, Synu Boży, powstały z
martwych, śpiewających Tobie: Alleluja. Chwała, i teraz. I oba
chóry razem: Jednorodzony Synu.

Także ektenia.

Antyfona 3, Psalm 67, ton 5:

Niech powstanie Bóg, i rozproszą się wrogowie Jego. Troparion:
Chrystus powstał z martwych. Drugi chór: Niech powstanie Bóg, i
rozproszą się wrogowie Jego, i niech pierzchają przed obliczem Jego
ci, którzy Go nienawidzą. Troparion. Jak dym się rozwiewa, tak
niech się rozwieją, jak wosk się rozpływa przy ogniu. Troparion.
Tak niechaj zginą przed obliczem Boga grzesznicy, a sprawiedliwi
niechaj się rozradują, niechaj się rozradują przed Bogiem.
Troparion.

I bywa wejście. Diakon ogłasza, a gdy go nie ma, kapłan: Oto
mądrość! Stańmy prosto! Eisodikon: W świątyniach błogosławcie
Boga, Pana, wy z pierworodnych Izraela. Następnie troparion: Chrystus
powstał z martwych. Hypakoe: Niewiasty od Marii uprzedziły poranek.
Chwała, i teraz. Gdy do grobu zstąpiłeś, o Nieśmiertelny. Zamiast
Trisagionu: Którzy w Chrystusie ochrzczeni są, w Chrystusa
przyobleczeni są. Alleluja.

Należy wiedzieć, że taki początek Liturgii, z antyfonami i Którzy
w Chrystusie ochrzczeni są, śpiewamy przez cały Tydzień Paschalny
aż do Niedzieli Nowej, także i koinonikon.

Prokimenon, ton 8: Oto dzień, który uczynił Pan, radujmy się w nim
i weselmy. Stichos: Wysławiajcie Pana, bo jest dobry, bo łaska Jego
trwa na wieki.

Czytanie Dziejów świętych Apostołów (perykopa 1; 1, 1-8).

Pierwszą Księgę napisałem, Teofilu, o wszystkim, co Jezus czynił
i czego nauczał od początku aż do dnia, w którym udzielił przez
Ducha Świętego poleceń Apostołom, których sobie wybrał, a potem
został wzięty do nieba. Im też po swojej męce dał wiele dowodów,
że żyje: ukazywał się im przez czterdzieści dni i mówił o
królestwie Bożym. A podczas wspólnego posiłku kazał im nie
odchodzić z Jerozolimy, ale oczekiwać obietnicy Ojca, o której
słyszeliście ode mnie: «Jan chrzcił wodą, ale wy wkrótce
zostaniecie ochrzczeni Duchem Świętym». Zapytywali Go zebrani:
«Panie, czy w tym czasie odbudujesz królestwo Izraela?»
Odpowiedział im: «Nie wasza to rzecz znać czasy i chwile, które
Ojciec ustalił swoją władzą, ale gdy Duch Święty zstąpi na was,
otrzymacie Jego moc i będziecie moimi świadkami w Jerozolimie i w
całej Judei, i w Samarii, i aż po krańce ziemi».

Alleluja, ton 4: Ty powstaniesz i otoczysz łaską Syjon. Stichos: Pan
z niebios na ziemię wejrzy.

Kiedy nadejdzie czas czytania świętej Ewangelii, pierwszy z
diakonów, który ma czytać Ewangelię, mówi: Pobłogosław,
władyko, głosiciela Ewangelii, na co przełożony odpowiada: Dla
modlitw świętego, sławnego i chwalebnego Apostoła i Ewangelisty, i
dalej, jak wskazano na Liturgii. Diakon wychodzi i staje na swoim
zwykłym miejscu naprzeciw królewskiej bramy, twarzą ku Wschodowi, a
przełożony najpierw powie przed ołtarzem: Oto mądrość! Stańmy
prosto! Wysłuchajmy świętej Ewangelii! Pokój wszystkim. Także
wszyscy kapłani, którzy są służący, a po nich diakoni mówią
Ewangelię, stoją w różnych miejscach od świętego ołtarza aż do
zachodniej bramy cerkiewnej, po dwóch. Pośrodku zaś wszystkich stoi
archidiakon i wszyscy kolejno czytają po przełożonym, według
wierszy, jak podzielił przełożony. Zaczyna przełożony: Czytanie
świętej Ewangelii według Jana. Pozostali to samo. Przełożony:
Bądźmy uważni! Pozostali to samo. Przełożony stojąc przed
ołtarzem, twarzą ku Wschodowi, czyta: Na początku było Słowo, i
dalej. Pozostali tak samo. Po każdym wierszu lub fragmencie Ewangelii
uderzamy w cerkwi pojedynczo w dzwon. Paraeklezjarcha natomiast poza
cerkwią uderza w wielki semantron i w wielki dzwon. Po ostatnim
fragmencie uderza we wszystkie dzwony i w wielki semantron, i ma
miejsce Liturgia Chryzostoma.

Ewangelia według Jana (perykopa 1; 1, 1-17).

Na początku jest Słowo, a Słowo jest ku Bogu, i Bogiem jest Słowo.
Ono jest na początku ku Bogu. Wszystko przez Nie się stało, a bez
Niego nic się nie stało, co się stało. W Nim jest życie, a życie
jest światłością ludzi, a światłość w ciemności świeci i
ciemność jej nie pochłonęła. Był człowiek posłany przez Boga,
na imię miał Jan. Przyszedł on na świadectwo, aby zaświadczyć o
światłości, by wszyscy uwierzyli przez niego. Nie był on
światłością, ale miał zaświadczyć o światłości. Jest
światłość prawdziwa, która oświeca każdego człowieka
przychodzącego na świat. Na świecie jest Słowo, a świat stał
się przez Nie, lecz świat Go nie poznał. Przyszło do swojej
własności, a swoi Go nie przyjęli. Tym zaś, którzy Je przyjęli,
dało im moc stać się dziećmi Bożymi, wierzącymi w imię Jego,
którzy ani z krwi, ani z żądzy ciała, ani z żądzy mężczyzny,
ale z Boga się narodzili. A Słowo ciałem się stało i zamieszkało
wśród nas, i widzieliśmy chwałę Jego, chwałę, jaką
Jednorodzony otrzymuje od Ojca, pełen łaski i prawdy. Jan świadczy
o Nim i głośno woła, mówiąc: «Ten był, o którym powiedziałem:
Ten, który po mnie idzie, był przede mną, albowiem był wcześniej
ode mnie». A z Jego pełni wszyscy otrzymaliśmy, łaskę po łasce.
Albowiem Prawo zostało dane przez Mojżesza, a łaska i prawda stały
się przez Jezusa Chrystusa.

Zamiast: Zaprawdę godne to jest, śpiewamy: Anioł zawołał do
Łaski Pełnej: Czysta Dziewico, raduj się! I znowu wołam: Raduj
się! Twój Syn powstał z grobu po trzech dniach i martwych
podźwignął, ludzie weselcie się!

Także hirmos: Zajaśniej, zajaśniej, Jerozolimo Nowa! Bo chwała
Pańska w Tobie powstała. Tańcz teraz i wesel się, Syjonie, a Ty, o
święta Bogurodzico, raduj się w Zmartwychwstaniu Twego Syna.

Koinonikon: Przyjmijcie ciało Chrystusa, zakosztujcie ze źródła
nieśmiertelności. Alleluja.

Kiedy zaś przełożony powie: Z bojaźnią Bożą i wiarą
podejdźcie, my zamiast: Błogosławiony, który idzie w imię
Pańskie, śpiewamy: Chrystus powstał z martwych, jeden raz.
Przełożony mówi: Zbaw, Boże, lud Twój i pobłogosław dziedzictwo
Twoje, a my: Chrystus powstał z martwych, jeden raz. Kiedy zaś
kapłan powie: W każdym czasie, teraz i zawsze, i na wieki wieków,
my śpiewamy: Chrystus powstał z martwych, jeden raz. Następnie
ektenia. Zamiast: Niech imię Pańskie będzie błogosławione, teraz
i na wieki, oraz Psalmu: Błogosławię Pana każdego czasu,
śpiewany: Chrystus powstał z martwych, dwanaście i więcej razy,
aż igumen rozda antydoron. Także przełożony: Błogosławieństwo
Pańskie niech zstąpi na was, a chór: Amen. Chrystus powstał z
martwych. Następnie przełożony zamiast: Chwała Tobie, Chryste
Boże, Nadziejo nasza, chwała Tobie, śpiewa: Chrystus powstał z
martwych, śmiercią podeptał śmierć, a chór: I będącym w
grobach życie dał. Po tym przełożony wygłasza rozesłanie z
krzyżem, według zwyczaju, jak to ukazano na jutrzni.

___________________

Modlitwa na pobłogosławienie artosu:

Artos przynosi się kapłanowi do prezbiterium po Boskiej Liturgii i
po modlitwie odmawianej przed amboną. Diakon mówi: Do Pana módlmy
się.

Kapłan: Boże wszechmocny i Panie wszechmogący, który nakazałeś
słudze Twemu Mojżeszowi podczas wyjścia Izraela z Egiptu, na znak
wyzwolenia ludu Twego z ciężkiej niewoli faraona, zabić baranka,
przedstawiając tym na krzyżu dobrowolnie zabitego za nas Baranka,
który wziął grzechy całego świata, umiłowanego Syna Twego, Pana
naszego Jezusa Chrystusa, Ty i teraz, pokornie prosimy Ciebie, wejrzyj
na ten chleb, pobłogosław i uświęć go. Bowiem i my, słudzy Twoi,
ku czci i chwale i na pamiątkę chwalebnego zmartwychwstania tegoż
Syna Twego, Pana naszego Jezusa Chrystusa, przez którego
otrzymaliśmy uwolnienie z wiecznej niewoli wroga i z więzów
nienaruszalnych otchłani wyprowadzenie i wolność, przed Twoim
Majestatem teraz w ten pełen światłości sławny i zbawczy dzień
Paschy składamy ten chleb. Nas zaś, którzy go przynosimy i
całujemy oraz spożywamy, uczyń godnymi uczestniczenia w Twoim
niebieskim błogosławieństwie oraz odpędź od nas Twoją mocą
wszelką chorobę i słabość, dając wszystkim zdrowie. Ty bowiem
jesteś źródłem błogosławieństwa i dawcą uleczenia, i Tobie
chwałę oddajemy, Przedwiecznemu Ojcu z Jednorodzonym Twoim Synem i z
Najświętszym, i Dobrym i Życiodajnym Twoim Duchem, teraz i zawsze,
i na wieki wieków.

Chór: Amen.

Kapłan: Błogosławiony jest i poświęcany jest ten artos, poprzez
pokropienie tą świętą wodą, w imię Ojca i Syna, i Świętego
Ducha. Amen (trzy razy).

Następnie artos wynosi się i umieszcza na pulpicie, lud zaś biorąc
antidoron całuje artos.

Niech będzie też wiadomym, że królewskiej bramy prezbiterium, jak
i bocznych bram we wszystkich cerkwiach nie zamyka się przez cały
Tydzień Paschalny, także w czasie komunii.

____________________

Niech będzie wiadomym, że prawosławni chrześcijanie

nie przynoszą mięsa do cerkwi w celu poświęcenia, a do domu
kapłana.

Modlitwa pobłogosławienia mięs w Niedzielę Paschy

Kapłan: Błogosławiony Bóg nasz, w każdym czasie, teraz i zawsze,
i na wieki wieków. Chrystus powstał z martwych, śmiercią podeptał
śmierć, i będącym w grobach życie dał, trzykrotnie. Także: Do
Pana módlmy się. Panie, zmiłuj się.

Wejrzyj, Panie Jezu Chryste, Boże nasz, na pokarmy mięsne i
poświęć je, jak poświęciłeś baranka, którego złożył Tobie
wierny Abraham, i baranka, którego ofiarował Tobie Abel w ofierze
całopalnej. Podobnie i cielca utoczonego, którego nakazałeś zabić
dla syna Twego marnotrawnego, który powrócił do Ciebie, i jak on
stał się godnym słodyczy Twojej łaski, tak i niech będą
poświęcone przez Ciebie i pobłogosławione te mięsa na pokarm dla
nas wszystkich. Ty bowiem jesteś prawdziwym pokarmem i dawcą dóbr,
i Tobie chwałę oddajemy z Ojcem Twoim niemającym początku, i z
Najświętszym, i Dobrym, i Życiodajnym Twoim Duchem, teraz i zawsze,
i na wieki wieków. Amen.

Modlitwa pobłogosławienia sera i jaj

Przyniesione jajka i ser stawia się w narteksie, ale nie należy
wnosić ich do cerkwi.

Kapłan wychodzi i mówi: Do Pana módlmy się.

Władco, Panie Boże nasz, Stwórco i Twórco wszystkiego,
pobłogosław ser, a wraz z nim i jajka, i nas zachowaj w Twojej
łasce, abyśmy je spożywając napełnieni zostali Twoimi darmo
dawanymi darami i niewypowiedzianą Twoją łaską. Albowiem Twoje
jest panowanie i Twoje jest królestwo, i moc, i chwała, Ojca i Syna,
i Świętego Ducha, teraz i zawsze, i na wieki wieków. Amen.

Obrzęd nad artosem w dniu świętej Paschy.

Po rozesłaniu Boskiej Liturgii kapłan bierze ikonę Zmartwychwstania
Chrystusa, a diakon od niej bierze artos i wychodzą przez królewską
bramę prezbiterium, jeśli w nim byli. W niektórych bowiem
monasterach na pulpicie przygotowanym w świątyni położona jest
ikona Zmartwychwstania Pańskiego i idący po antydoron całują
najpierw ikonę święta, a także artos, który jest tam położony.

Diakon bierze ikonę z jej miejsca, z panagiarionem, i niesie w
rękach, poprzedzany przez niosącego lampę, lub niosących dwie
lampy. Przełożony zaś i wszyscy bracia zgodnie z ustalonym
porządkiem wychodzą z artosem z cerkwi i idą do jadalni, zamiast
Psalmu: Będę wywyższał Ciebie, Boże mój, śpiewamy: Chrystus
powstał z martwych. Paraeklezjarcha i inni bracia uderzają we
wszystkie dzwony.

Po wejściu do jadalni stawia się ikonę święta oraz artos na ich
miejscach. I mówi przełożony: Chrystus powstał z martwych,
trzykrotnie, i po: Ojcze nasz: Chwała, i teraz. Panie, zmiłuj się,
trzy razy. Pobłogosław. Przełożony: Chryste Boże, pobłogosław
pokarm, i dalszy ciąg. My zaś: Amen. Siadamy każdy na swoim miejscu
w milczeniu i pobożnie. I ma miejsce uczta z czytaniem według
zwyczaju. Po spożyciu posiłku bracia powstają, a artos umieszcza
się na stole, śpiewając: Chrystus powstał z martwych, trzykrotnie,
i: Panie, zmiłuj się, trzykrotnie. Pobłogosław. Także kelarios
jak zwykle zwraca się ze zwykłą prośbą do przełożonego i braci:
Błogosławcie, święci ojcowie, darujcie mi grzesznemu. My zaś
mówimy: Niech Bóg ci daruje i pobłogosławi cię. Także zdjąwszy
kamiławkę, zamiast: Wielkie jest imię Świętej Trójcy, mówi:
Chrystus Zmartwychwstał, jeden raz, a my odpowiadamy: Prawdziwie
Zmartwychwstał. Czyni także znak krzyża artosem i mówi: Kłaniamy
się Jego Zmartwychwstaniu po dniach trzech, i kładzie artos na
panagiarionie. Następnie kelarios przynosi artos z panagiarionem do
przełożonego i całuje artos, a po nim wszyscy bracia, śpiewając
dziewiątą pieśń kanonu. Hirmos: Zajaśniej, zajaśniej, Jerozolimo
Nowa, i dalszy ciąg, oba tropariony tej pieśni. I znowu hirmos:
Zajaśniej, zajaśniej, Jerozolimo Nowa. Po ucałowaniu prosfory przez
wszystkich kelarios powraca i stawia ją przed przełożonym, i mówi:
Panie Jezu Chryste, Boże nasz, dla modlitw świętych ojców naszych
zmiłuj się nad nami. I my: Amen oraz: Chrystus powstał z martwych,
trzykrotnie. Chwała. Hypakoe: Niewiasty od Marii uprzedziły poranek.
I teraz. Kontakion: Gdy do grobu zstąpiłeś, o Nieśmiertelny.
Panie, zmiłuj się, trzykrotnie. Pobłogosław. Przełożony:
Błogosławiony Bóg, który miłuje i karmi nas ze swoich obfitych
darów, swoją łaską i przyjaźnią do człowieka, w każdym czasie,
teraz i zawsze, i na wieki wieków. I my: Amen. Także przełożony:
Bóg niech daruje i zmiłuje się nad tymi, którzy nam posługują. I
wychodzą z jadalni do cerkwi, i wszyscy bracia według przyjętego
porządku, poprzedzani przez kapłana z ikoną Zmartwychwstania
Chrystusa i diakona z artosem oraz chórzystów śpiewających:
Chrystus powstał z martwych. Wtedy paraeklezjarcha i inni bracia
uderzają we wszystkie dzwony. Po wejściu przełożonego i braci do
cerkwi, kapłan i diakon stawiają na swoich miejscach ikonę i artos,
my zaś śpiewamy: I nam dał żywot wieczny, kłaniamy się Jego
Zmartwychwstaniu po dniach trzech. I idziemy do swoich cel.

Ten obrzęd całowania prosfory zwanej artosem ma miejsce przez cały
Tydzień Paschalny, aż do soboty.

_____________________

Należy wiedzieć, że jeśli jakiś brat odejdzie do Pana w tym
świętym Tygodniu Paschalnym, to na ten temat patrz w obrzędach za
zmarłych w tych dniach, zamieszczonych w euchologionie.

