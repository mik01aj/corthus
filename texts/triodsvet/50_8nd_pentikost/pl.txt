NIEDZIELA ŚWIĘTEJ PIĘĆDZIESIĄTNICY.

W sobotę wieczorem na małych nieszporach,

do: Panie, wołam do Ciebie, dodajemy cztery stichosy i śpiewamy
stichery, ton 1:

Będziemy świętować Pięćdziesiątnicę, przyjście Ducha, danie
Obiecanego, wypełnienie nadziei, tak samo zaś tajemnicze, jak
wielkie i czcigodne, przeto wołamy do Ciebie: Stwórco wszystkich,
Panie, chwała Tobie.

Obcymi językami odnowiłeś, Chryste, Twoich uczniów, aby w nich
głosili Ciebie, Nieśmiertelne Słowo i Boga, który daje duszom
naszym wielkie miłosierdzie.

Wszystko daje Duch Święty, toczy proroctwa, ustanawia kapłanów,
mądrości nauczył nieuczonych, rybaków okazał teologami, zbiera
całe zgromadzenie Kościoła. Współistotny i Współtronujący z
Ojcem i Synem, Pocieszycielu, chwała Tobie.

Chwała, i teraz. Ton 8: Kiedy Ducha Twego posłałeś, Panie, na
siedzących apostołów, wtedy dzieci hebrajskie widząc to
przeraziły się bardzo. Słyszeli ich bowiem mówiącymi innymi,
obcymi językami, jak dawał im Duch Święty. Będąc bowiem
niewykształconymi oni stali się mądrymi i przemawiali o sprawach
Bożych, łowiąc narody do wiary. Przeto i my wołamy do Ciebie: Ty,
który zjawiłeś się na ziemi i wybawiłeś nas ze zbłądzenia,
Panie, chwała Tobie.

Na stichownie isomelosy, ton 2:

Widzieliśmy Światłość prawdziwą, przyjęliśmy Ducha z Niebios,
znaleźliśmy wiarę prawdziwą, niepodzielnej Trójcy kłaniamy się,
albowiem Ona nas zbawiła.

Stichos: Serce czyste stwórz we mnie, Boże, i ducha prawego odnów
we wnętrzu moim.

W prorokach Ty ogłosiłeś nam drogę zbawienia i w apostołach
zajaśniała, Zbawco nasz, łaska Ducha Twego. Ty jesteś Bogiem bez
początku, w czasach ostatecznych i na wieki Ty jesteś Bogiem naszym.

Stichos: Nie odrzucaj mnie od oblicza Twego i Ducha Twego Świętego
nie odbieraj mi.

W pałacach Twoich zaśpiewam Tobie, Zbawco świata, i skłoniwszy
kolana pokłonię się Twojej niezwyciężonej mocy wieczorem, rano i
w południe, i w każdym czasie błogosławię Ciebie, Panie.

Chwała, i teraz. Ton 2: Zaśpiewajmy Trójcy współistotnej, Ojcu i
Synowi ze Świętym Duchem, tak bowiem głosili wszyscy prorocy i
apostołowie z męczennikami.

Teraz pozwalasz odejść. Trisagion. Najświętsza Trójco. Ojcze
nasz. Albowiem Twoje jest królestwo. Troparion rozesłania, ton 8:
Błogosławiony jesteś, Chryste Boże nasz. I dalszy ciąg jak
zwykle. I rozesłanie.

_______________

