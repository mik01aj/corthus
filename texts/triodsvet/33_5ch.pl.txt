W środę piątego tygodnia wieczorem,

do: Panie, wołam do Ciebie, dodajemy sześć stichosów i śpiewamy
stichery o Samarytance, ton 1:

Prosomion: Wezwany z wysoka.

Przy studni Chrystus spotkał Samarytankę i prosił ją o wodę do
picia, pragnąc jej poprawy i zbawienia, aby zrozumiała spełniane
dzieła. Jej bowiem, niosącej napój, sam Napój wydobywa i napełnia
napojem żywym, która ogłosi współobywatelom: „Oto dawno temu
zapowiedziany w Zakonie Mesjasz Chrystus zjawił się jako człowiek,
odkrywając niewypowiedziane ukryte myśli”.

„Oto Mesjasz Chrystus na ziemi zjawił się” – będącym w
mieście mówi Samarytanka – „o którym napisano, że przyjdzie, i
powiedział mi wszystko, co zrobiłam, nawet rzeczy ukryte w głębi
mego serca, wszystko mi powiedział, co zrobiłam”. Przeto
mieszkańcy miasta pobiegli sprawdzić jej słowa, we wszystkim
prawdziwe, i dziwiąc się uwierzyli temu, co zobaczyli.

Ciebie o szóstej godzinie jako Władcę niegdyś w raju chodzącego
Boga, córa Pramatki widziała znowu o szóstej godzinie siedzącego
tam, gdzie źródło wody i wykopana studnia, i prosił ją o picie,
aby ją samą napoić wodą niezniszczalności, co i uczynił. A ona
obficie napiwszy się Twojej życiodajnej wody głosiła w mieście
jej bogactwo.

Trzy stichery z Menei.

Chwała, i teraz. Ton 1: Do źródła przyszedłeś o szóstej
godzinie, sam będąc Źródłem cudów, aby złowić owoc Ewy. Ewa
bowiem o tej godzinie wyszła z raju przez oszustwo węża.
Przybliżyła się bowiem Samarytanka, aby zaczerpnąć wody, którą
zobaczywszy Zbawca rzekł: „Daj mi pić wodę, a ja nasycę cię
wodą żywą”, a ona pobiegła do miasta, aby ogłosić ludziom:
„Przyjdźcie, zobaczcie Chrystusa Pana, Zbawcę dusz naszych”.

Na stichownie stichery Oktoechosu, ton 4:

Bramy otchłani skruszyłeś, Panie, i Twoją śmiercią królestwo
śmierci zniszczyłeś, i rodzaj ludzki uwolniłeś od zniszczenia,
życie i nieśmiertelność dałeś światu, i wielkie miłosierdzie.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Chór apostolski oświeciłeś Duchem Świętym, Chryste, obmyj przez
nich nasze grzeszne skalanie, Boże, i zmiłuj się nad nami.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Mający odwagę ku Zbawcy, święci, módlcie się
nieustannie za nami grzesznymi, prosząc o odpuszczenie grzechów i
wielkie miłosierdzie dla dusz naszych.

Chwała, i teraz. Ton 2: Gdy Pan przyszedł do studni, Samarytanka
błagała Łaskawego: „Daj mi wodę wiary i przyjmę wody chrztu,
radość i wybawienie”. Dawco życia, Panie, chwała Tobie.

Troparion: Radosną nowinę zmartwychwstania.

W czwartek piątego tygodnia na jutrzni,

po pierwszej recytacji Psałterza katyzma poetycka, ton 1:

Prosomion: Wstąpiłeś na krzyż.

Ze względu na nas dobrowolnie ukrzyżowany, policzony zostałeś z
martwymi, Dawco życia, i zmartwychwstałeś po trzech dniach, Chryste
Boże nasz, skruszyłeś Twoją mocą panowanie śmierci, wszystkich
będących w otchłani ożywiłeś Twoim powstaniem i śpiewając
wszyscy czcimy Twoje powstanie, nieśmiertelny Panie.

Stichos: Na całą ziemię rozejdzie się ich głoszenie i aż do
krańców ziemi ich słowa.

Prosomion: Szybko przybądź.

Uczniów Twoich okazałeś światłami na krańcach świata, Zbawco,
jaśniejących Twoim głoszeniem i oświecających dusze nasze. Przez
nich omroczyłeś oszustwo bożków, naukami pobożnymi oświeciwszy
świat. Ich modlitwami zbaw dusze nasze.

Stichos: Przedziwny jest Bóg w świętych swoich, Bóg Izraela.

Męczennikom: Cierpiętnicy Twoi uzbroiwszy się w krzyż zwyciężyli
ataki wroga i przyczyny zła, Chryste Boże nasz. Zajaśnieli jako
światła, nauczając ludzi, dają uzdrowienia proszącym z wiarą.
Ich modlitwami zbaw dusze nasze.

Chwała, i teraz. Stauroteotokion: Dziewico zawsze nieskalana, która
zrodziłaś najmiłosierniejszego Boga, módl się z apostołami
nieustannie do Niego, aby dał nam przed końcem odpuszczenie
grzechów i poprawę życia, z wiarą i miłością opiewających
Ciebie, jedyna sławiona przez wszystkich.

Po drugiej recytacji Psałterza katyzma poetycka, ton 6:

Prosomion: Nadzieja świata.

Otworzyłeś dla wiernej Samarytanki źródło Twego Bóstwa, Panie, i
wylałeś na nią rozwagę, napajając napojem przyjemnym Bogu. Teraz
wszystkim nam ześlij oczyszczenie grzechów, Najłaskawszy (dwa
razy).

Zmartwychwstanie Chrystusa zobaczywszy. Psalm 50.

Kanon Samarytance z hirmosem na osiem i z Menei na cztery.

Kontakion i ikos Samarytance, i eksapostilarion dwa razy.

Do psalmów pochwalnych dodajemy cztery stichosy i śpiewamy stichery
Oktoechosu, ton 4:

Nie odłączyłoś się od ojcowskiego łona, Jednorodzone Słowo
Boże, przyszedłszy na ziemię z przyjaźni do człowieka,
człowiekiem byłeś bez zmiany, krzyż i śmierć przecierpiałeś w
ciele, niecierpiętliwy Bóstwem. Powstawszy z martwych
nieśmiertelność dałeś rodzajowi ludzkiemu jako jedyny
Wszechmocny.

Uczniów nie będących uczonymi Duch Twój Święty okazał
nauczycielami, Chryste Boże, i przez dar różnorodnych języków
zlikwidował oszustwo jako Wszechmocny.

Męczennikom: Jakże nie dziwić się waszym wysiłkom, święci
męczennicy, albowiem otoczeni śmiertelnym ciałem zwyciężyliście
bezcielesnych wrogów. Nie przestraszyły was groźby oprawców, ani
nie przeraziły męki, zaiste godnie wysławiliście się w
Chrystusie. Nieustannie módlcie się o zbawienie dusz naszych.

Chwała, i teraz. Ton 2: Współniemający początku i współzawsze
będący Syn i Słowo Ojca, przyszedł do źródła będąc Źródłem
uzdrowień, a zaczerpnąć wody przyszła kobieta z Samarii, którą
zobaczywszy Zbawca rzekł: „Daj mi pić wodę, a także idź i
zaproś twego męża”. Ona myśląc, że rozmawia z człowiekiem, a
nie z Bogiem, chcąc ukryć prawdę, mówi: „Nie mam męża”. A
Nauczyciel do niej: „Prawdę powiedziałaś, nie masz męża,
pięciu bowiem miałaś, a ten, którego masz teraz, nie jest twoim
mężem”. Ona zaś zdziwiła się tym słowom i pobiegła do miasta,
wołając do ludzi i mówiąc: „Przyjdźcie, zobaczcie Chrystusa,
który daje światu wielkie miłosierdzie”.

Na stichownie stichery Samarytance, ton 4:

Prosomion: Jako mężnego.

Ty, będąc źródłem łask i głębią, chroniącym życie, jedyny
łaskawy, zawołałeś do kobiety Samarytanki, rozmawiając z nią:
„Daj mi pić wody, abyś otrzymała odpuszczenie”. Opiewamy Twoje
wielkie miłosierdzie, którym zbawiasz cały rodzaj ludzki z wielkiej
łaskawości.

Stichos: Idź, trudź się, przynoś owoc, i króluj ze względu na
prawdę, łagodność i sprawiedliwość, i pokieruje tobą cudownie
prawica twoja.

Przyjdźcie, zobaczcie człowieka, który powiedział mi dzisiaj,
siedząc przy źródle, co uczyniłam. Jest prawdziwym i wielkim
prorokiem, który zna wszystko jawne i ukryte. Daj wodę żywą,
którą dajesz pragnącym, abym znowu nie pragnęła na wieki,
Przyjacielu człowieka.

Stichos: Umiłowałeś sprawiedliwość i znienawidziłeś
nieprawość.

Źródło zawsze płynące, życie nieśmiertelne, strumieniu
niewyczerpany i niezniszczalny, podczas wędrówki siedziałeś przy
studni posławszy swoich uczniów po pokarm, rozmawiając z niewiastą
czerpiącą wodę chciałeś ją złowić i oświecić oczy jej duszy.

Chwała, i teraz. Ton 3: Niech dzisiaj radośnie weseli się niebo i
ziemia, bowiem Chrystus zjawił się wcielony jako człowiek, aby
Adama wyrwać z klątwy obejmującej cały rodzaj ludzki i przyszedł
do Samarii zachwycając cudami. Rozmawiał bowiem z niewiastą
prosząc o wodę, który obłoki wodami odziewa. Przeto wszyscy wierni
kłaniamy się Temu, który ze względu na nas dobrowolnie się
uniżył z łaskawej rady.

