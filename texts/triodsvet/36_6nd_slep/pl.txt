SZÓSTA NIEDZIELA PO ŚWIĘCIE PASCHY,

O ŚLEPCU.

W sobotę wieczorem na małych nieszporach,

do: Panie, wołam do Ciebie, dodajemy stichery zmartwychwstania, ton
5:

Czcigodnym Twym krzyżem, Chryste. Zmartwychwstanie dając rodzajowi
ludzkiemu. Wielki cud, Stwórca bytów niewidzialnych. Wieczorny
pokłon składamy Tobie. Chwała. Ton 5: Panie, idąc drogą (patrz na
wielkich nieszporach).

I teraz. Teotokion dogmatikon, ton 5: Uczcijmy Bożą i czcigodną
Dziewczynę, czcigodniejszą od cherubinów, Stwórca bowiem
wszystkich zechciał się wcielić i w niewypowiedziany sposób w Niej
zamieszkał. O, przedziwne rzeczy i przesławne tajemnice! Któż się
nimi nie zadziwi, słysząc o tym, że Bóg staje się człowiekiem i
nie ma w Nim zmiany. A otworzywszy bramę dziewictwa nie pozostawił w
niej uszczerbku, jak mówi prorok: Człowiek nigdy przez nią nie
przejdzie, tylko jeden Pan Bóg Izraela, który ma wielkie
miłosierdzie.

Na stichownie stichera zmartwychwstania.

Także stichery isomelosy Najświętszej Bogurodzicy, ton 5:

Prosomion: Raduj się, poszczących.

Stichos: Wspomnę imię Twoje w każdym pokoleniu i pokoleniu.

Raduj się, pieczęci proroków, nauczanie apostołów głoszących
Boga. Zaiste bowiem zrodziłaś Boga będącego, nam wcielonego w
sposób przewyższający rozum i słowa, przez którego otrzymaliśmy
dawną szlachetność i nasyciwszy się rajską słodyczą, Ciebie
jako przyczynę takiej jasności czcimy w pieśniach i przez Ciebie,
Orędowniczkę, zawsze bogacimy się przez otrzymanie życia Syna
Twego, dającego obficie wielkie miłosierdzie.

Stichos: Posłuchaj, córko, spójrz i nakłoń ucha twego.

Raduj się, duchowe niebo, w które wcielił się Bóg, naczynie
Bożej manny, świeczniku słońca, ocieniona Boża góro, komnato
mieszcząca Boga, ołtarzu Dawcy życia, złoty świeczniku,
świetlisty raju, krzewie niespalający się, arko świętości,
drabino niebieska, uduchowiony obłoku, lasko wyrosła z korzenia
Jessego, módl się do Chrystusa, aby dał duszom naszym wielkie
miłosierdzie.

Stichos: Możni narodu będą błagać przed obliczem twoim.

Raduj się, Nieskalana, któraś Syna Bożego niewypowiedzianie
poczęła i zrodziła, a On zaiste przyjął ciało z Twego łona,
mając duszę rozumną i samowładną, obficie przyoblekł się w
Adama ze względu na miłosierdzie i niewyczerpaną łaskawość,
przychodzi do nad w dwóch naturach i ich obu działanie w sobie
okazuje, Chrystus, do którego módl się, aby śpiewającym Tobie
dał wielkie miłosierdzie.

Chwała. Ton 8: Duchowe Słońce Sprawiedliwości, Chryste Boże,
pozbawionego od urodzenia światła Twoim przeczystym dotknięciem
oświeciwszy z obydwu stron i nasze duchowe oczy rozjaśniwszy,
okazał nas synami dnia, abyśmy z wiarą wołali do Ciebie: Obfita i
niewypowiedziana jest Twoja łaskawość dla nas, Przyjacielu
człowieka, chwała Tobie.

I teraz. Ton 5: Jesteś świątynią i bramę, pałacem i tronem
Króla, Dziewico najczcigodniejsza, przez którą Wybawiciel mój,
Chrystus Pan, objawił się śpiącym w ciemności, będąc Słońcem
Sprawiedliwości, chcąc oświecić tych, których stworzył na swój
obraz ręką swoją. Przeto przez wszystkich opiewana jako mająca do
Niego matczyną odwagę, nieustannie módl się o zbawienie dusz
naszych.

I dalej jak zwykle.

____________

Na wielkich nieszporach,

dodajemy dziesięć stichosów i śpiewamy trzy stichery
zmartwychwstania,

cztery Anatoliosa i dwa isomelosy o ślepcu, powtarzając pierwszy.

Stichery zmartwychwstania, ton 5:

Czcigodnym Twym krzyżem, Chryste, diabła zawstydziłeś i
zmartwychwstaniem Twoim stępiłeś oścień śmierci, i uratowałeś
nas przed bramami śmierci, przeto sławimy Ciebie, Jednorodzony.

Zmartwychwstanie dając rodzajowi ludzkiemu jak baranek na zabicie
byłeś prowadzony, czego ulękli się książęta otchłani i
odstąpiły bramy płaczu. Wszedł bowiem Król Chwały, Chrystus,
mówiąc do będących w więzach: „Wyjdźcie!”, i do będących w
ciemnościach: „Pokażcie się!”.

Wielki cud, Stwórca bytów niewidzialnych z przyjaźni do człowieka
cierpiał i powstał nieśmiertelny. Przyjdźcie, pokolenia narodów,
pokłońmy się Jemu, przez Jego bowiem łaskawość wybawieni
zostaliśmy z oszustwa i nauczeni wysławiania w Trzech Hipostazach
jedynego Boga.

Stichery Anatoliosa, ton 5:

Wieczorny pokłon składamy Tobie, niezachodzącej Światłości, przy
końcu wieków, albowiem w zwierciadle ciała zajaśniałeś światu i
zstąpiłeś aż do otchłani, i tam będącą ciemność
zniszczyłeś, i światłość zmartwychwstania pokazałeś narodom.
Dawco Światłości, chwała Tobie!

Wysławiamy Przywódcę zbawienia naszego, Chrystusa, gdyż Jego
powstaniem z martwych świat został wybawiony z oszustwa. Raduje się
chór Aniołów, ucieka demonów oszustwo, Adam upadły powstał,
diabeł został związany.

Żołnierze ze straży zostali pouczeni przez nieprawych, aby ukryli
zmartwychwstanie Chrystusa, wzięli srebrniki, i powiedzieli, że gdy
spali, z grobu skradziony został martwy. Któż to widział, któż
to słyszał, żeby kiedyś ukradziono martwego? To raczej namaszczony
i nagi zostawił w grobie pogrzebalne całuny. Nie błądźcie,
Żydzi, przyjmijcie słowa prorocze i zrozumcie, że On jest zaprawdę
Zbawicielem świata i Wszechmocnym.

Panie, który otchłań zniewoliłeś i śmierć zdeptałeś, Zbawco
nasz, który oświeciłeś krańce świata czcigodnym krzyżem,
zmiłuj się nad nami.

Inne stichery isomelosy o ślepcu, ton 2:

Ślepym urodził się i w swoim umyśle mówił: „Czy urodziłem
się ślepym ze względu na grzech rodziców? Czy z powodu niewiary
pogan urodziłem się na ich oskarżenie? Nie domyślam się, kiedy
jest noc, a kiedy dzień. Nie znoszę, gdy moje nogi potykają się o
kamienie. Nie widziałem bowiem jaśniejącego słońca, ani też
Tego, który stworzył mnie na swój obraz. Błagam Ciebie, Chryste
Boże, wejrzyj na mnie i zmiłuj się nade mną”.

Idąc ze świątyni Jezus znalazł człowieka ślepego od urodzenia i
zmiłowawszy się nad nim nałożył błoto na jego oczy, i rzekł do
niego: „Idź umyć się w Siloamie”, i umywszy się przejrzał,
chwałę oddając Bogu. Sąsiedzi zaś jego mówili: „Kto otworzył
twoje źrenice, których nikt z widzących nie może uleczyć?” On
zaś zawoławszy, rzecze: „Człowiek zwany Jezusem, On mi
powiedział, abym umysł się w Siloamie, i przejrzałem. On jest Tym,
o którym zaiste Mojżesz mówił w Zakonie, Chrystusa Mesjasza, On
jest Zbawcą dusz naszych.

Chwała. ton 5: Panie, idąc drogą znalazłeś człowieka ślepego od
urodzenia, i zdziwieni byli uczniowie, pytając Ciebie, i mówiąc:
„Nauczycielu, kto zgrzeszył: on czy jego rodzice, że urodził się
ślepym?” Ty zaś, Zbawco mój, zawołałeś do nich: „Ani on nie
zgrzeszył, ani jego rodzice, lecz aby na nim objawiły się dzieła
Boże. Ja mam czynić dzieła Ojca, który mnie posłał, a których
nikt nie może czynić”. Powiedziawszy to, splunął na ziemię,
uczynił błoto i pomazał jego oczy, mówiąc do niego: „Idź,
obmyj się w sadzawce Siloam”. On zaś umywszy się był zdrowym i
wołał do Ciebie: „Wierzę, Panie”, i pokłonił się Tobie.
Przeto i my zawołajmy: „Zmiłuj się nad nami”.

I teraz. Teotokion: W Czerwonym Morzu postać Oblubienicy nieznającej
małżeństwa została niegdyś napisana. Tam Mojżesz, który
rozdzielił wody, tutaj zaś Gabriel służy cudowi. Wtedy po głębi
wędrował suchy Izrael, teraz zaś Chrystusa Dziewica rodzi bez
nasienia. Morze po przejściu Izraela pozostało nie do przebycia,
Nieskalana po zrodzeniu Emanuela pozostała nienaruszona. Będący i
poprzednio będący, który przyszedłeś jako człowiek, Boże,
zmiłuj się nad nami.

Wejście. Prokimenon dnia.

Na litii stichera świątyni.

Chwała. Ton 4: Całe życie ślepiec traktował życie jako noc, ale
zawołał do Ciebie: „Panie, otwórz mi źrenice, Synu Dawida,
Zbawco nasz, abym i ja ze wszystkimi śpiewał Twoją moc”.

I teraz. Teotokion: Wejrzyj na modły sług Twoich, Nieskalana,
utulając okrutne bunty przeciwko nam, wyrywając nas z wszelkiego
smutku, Ciebie bowiem jedyną mamy jako mocną i znaną obronę, i
zdobyliśmy Twoje orędownictwo, obyśmy nie zostali zawstydzeni,
Władczyni, Ciebie przyzywając. Pospiesz na modlitwy tych, którzy z
wiarą wołają: „Raduj się, Władczyni, wszystkich pomocy, opieko
i zbawienie dusz naszych”.

Na stichownie stichery zmartwychwstania, ton 5:

Ciebie, wcielonego Zbawcę Chrystusa, który nie rozłączył się z
niebiosami, wysławiajmy w harmonijnych śpiewach, albowiem przyjął
krzyż i śmierć za nasz rodzaj jako Przyjaciel człowieka, Pan,
który rozbił bramy otchłani, zmartwychwstał trzeciego dnia,
zbawiając dusze nasze.

Także stichery Paschy z ich stichosami.

Chwała. Ton 8: Duchowe Słońce Sprawiedliwości, Chryste Boże,
pozbawionego od urodzenia światła przez Twoje przeczyste dotknięcie
oświeciwszy z obydwu stron i nasze duchowe oświeciwszy oczy okaż
synami dnia, abyśmy z wiarą wołali do Ciebie: „Wielka jest Twoja
i niewypowiedziana dla nas łaskawość, Przyjacielu człowieka,
chwała Tobie”.

I teraz. Zmartwychwstania Dzień!

Ciąg dalszy jak w poprzednich niedzielach.

Także troparion rozesłania, ton 5:

Słowu współwiecznemu Ojcu i Duchowi, zrodzonemu z Dziewicy na nasze
zbawienie, śpiewajmy wierni i kłaniajmy się, zechciało bowiem
ciałem wstąpić na krzyż, przecierpieć śmierć i wskrzesić
zmarłych sławnym swoim zmartwychwstaniem.

Chwała, i teraz. Teotokion: Raduj się, bramo Pańska, nieprzebyta.
Raduj się, murze obronny i opieko przybiegających do Ciebie. Raduj
się, cicha przystani i nieznająca małżeństwa, któraś ciałem
zrodziła Twego Stwórcę i Boga. Nie przestawaj modlić się za
śpiewających Tobie i kłaniających się zrodzeniu Twemu.

W niedzielę

o północy

śpiewamy kanon Trójcy z Oktoechosu według tonu. Także: Zaprawdę
godne to jest,

i ciąg dalszy jak zwykle oraz rozesłanie.

Na jutrzni.

Po pierwszej recytacji Psałterza katyzmy poetyckie, ton 5:

Krzyż Pański pochwalmy, pogrzeb święty uczcijmy pieśniami i
zmartwychwstanie Jego wysławmy, albowiem wskrzesił ze sobą z
grobów martwych jako Bóg, zniewoliwszy władzę śmierci i moc
diabła, i będącym w otchłani światłość zajaśniała.

Stichos: Powstań, Panie, Boże mój, podnieś rękę Twoją, nie
zapominaj na zawsze o ubogich Twoich.

Panie, zostałeś nazwany martwym, który uśmierciłeś śmierć, i
zostałeś złożony w grobie, który opustoszyłeś groby. Na górze
żołnierze strzegli grobu, na dole wskrzesiłeś od wieków martwych.
Wszechmocny i Niedościgniony Boże, chwała Tobie.

Chwała, i teraz. Teotokion: Raduj się, święta Góro, przebyta
przez Boga. Raduj się, uduchowiony krzewie i niespalający się.
Raduj się, jedyny ku Bogu moście dla świata, przeprowadzający
martwych do życia wiecznego. Raduj się, niezniszczalna Córo,
któraś bez męża zrodziła zbawienie dusz naszych.

Po drugiej recytacji Psałterza katyzma poetycka, ton 5:

Panie, pośrodku osądzonych przygwoździli Ciebie nieprawi i
włócznią przebili bok Twój, o miłosierny! Pogrzeb przyjąłeś,
zniszczyłeś bramy otchłani i powstałeś trzeciego dnia. Niewiasty
przybiegły, aby Ciebie ujrzeć i ogłosiły Apostołom Twoje
powstanie. Wywyższany Zbawco, którego opiewają Aniołowie,
błogosławiony Panie, chwała Tobie.

Stichos: Będę wyznawał Ciebie, Panie, całym sercem moim, wszystkie
cuda Twoje opowiadać będę.

Przedziwna jest Twoja tajemnica, Zbawco mój, będąca zbawieniem dla
świata: Powstałeś bowiem chwalebnie z grobu, jako Bóg
podźwignąłeś ze sobą zniszczałych, Życie wszystkich, Panie,
chwała Tobie.

Chwała, i teraz. Teotokion: Matko nieznający małżeństwa,
Rodzicielko Boga, któraś ból Ewy w radość przemieniła, śpiewamy
Tobie, wierni, i kłaniamy się Tobie, albowiem uwolniłaś nas od
dawnej klątwy. Módl się teraz nieustannie, Chwalebna,
Najświętsza, abyśmy zostali zbawieni.

Czytanie egzegezy Ewangelii według Jana, homilie 26, 27 i 28.

Po: Nieskalanych tropariony: Anielski sobór zadziwił się, i ciąg
dalszy jak zwykle.

Także hypakoe, ton 5:

Na widok Anioła lęka się rozum i niewiasty z mirrą, mając dusze
oświecone Bożym powstaniem, zwiastowały Apostołom: Głoście
wśród narodów zmartwychwstanie Pana, który towarzyszy wam cudami,
i daje nam wielkie miłosierdzie.

Anabatmi, ton 5. Antyfona 1:

Kiedy ogarnia mnie smutek, śpiewam Tobie pieśń Dawida, Zbawco mój:
Wybaw duszę moją od języka fałszywego.

Życie pustelników jest błogosławione, którzy na słowo Boże
uskrzydlają się.

Chwała, i teraz. Święty Duch wszystko utrzymuje, widzialne i
niewidzialne, Samowładcą bowiem jest, prawdziwie jeden z Trójcy.

Antyfona 2:

Na górę wstępuj, duszo, idź tam, skąd przychodzi pomoc.

Prawa Twoja ręka, Chryste, i mnie dotykająca, od wszelkiego fałszu
niech ustrzeże.

Chwała, i teraz. Świętemu Duchowi błogosławiąc, mówimy: Ty
jesteś Bogiem, Życiem, Pociechą, Światłością, Rozumem. Ty
jesteś dawcą łask, Ty królujesz na wieki.

Antyfona 3:

Za tych, którzy powiedzieli mi: “Idźmy na dziedzińce Pańskie”,
radością będąc przepełniony modlitwy zasyłam.

W domu Dawidowym dokonują się rzeczy budzące bojaźń, ogień
bowiem pali tam wszelki zawstydzony rozum.

Chwała, i teraz. Święty Duch życia ma przywódczą godność,
przez Niego wszystko, co żyje, uduchowia się, albowiem w Ojcu jest
zarazem i w Słowie.

Prokimenon, ton 5: Powstań, Panie, Boże mój, niechaj wzniesie się
ręka Twoja, albowiem Ty królujesz na wieki. Stichos: Wysławiać
będę Ciebie, Panie, całym sercem moim, opowiem wszystkie cuda
Twoje. Ewangelia według Jana, perykopa 71. Także: Zmartwychwstanie
Chrystusa zobaczywszy. Psalm 50.

Kanon Paschy z hirmosami i teotokionami na osiem i ślepego na
sześć.

Kanon, ton 5.

Pieśń 1

Hirmos: Ziemią, nad którą nigdy nie wzeszło i nie widziało
słońce, otchłań, której obnażonej nie widziało ogromne niebo,
Izrael przeszedł sucho, Panie, i zaprowadziłeś go na górę
świętą Twoją, sławiącego i śpiewającego zwycięską pieśń.

Dobrowolne ukrzyżowanie przyjąłeś ciałem, Zbawco, wytoczyłeś
światu błogosławieństwo i życie, Władco, jedyny błogosławiony
i Stwórco wszystkich. Przeto błogosławimy Ciebie, śpiewamy i
sławimy, śpiewając i nucąc zwycięską pieśń.

W jamie wielce głębokiej Dostojny Józef złożył Ciebie martwego,
Chryste, i nasunął na drzwi grobu kamień, wielce cierpliwy.
Chwalebnie zmartwychwstałeś i podniosłeś ze sobą świat
śpiewający i nucący zwycięską pieśń.

Po cóż wonności przynosicie ze łzami? – do czcigodnych niewiast
mówi anioł, który im się zjawił – Chrystus zmartwychwstał!
Idźcie i powiedzcie widzącym Boga uczniom, łkającym i płaczącym,
aby rozradowali się i świetliście weselili.

Czyniąc przesławne cuda Zbawiciel uleczył ślepego od urodzenia,
pomazawszy błotem, i rzekł: „Idź i obmyj się z Siloamie, abyś
poznał mnie jako Boga chodzącego po ziemi i noszącego ciało ze
względu na miłosierdzie zmiłowań”.

Chwała. Triadikon: Jedną trójhipostatyczną czcząc Istotę,
wierni, wysławmy Ojca i Syna, i Ducha Prawego, Stwórcę, Pana i
Wybawiciela wszystkich, jedynego niestworzonego Boga, wołając z
bezcielesnymi: Święty, Święty, Święty jesteś Królu.

I teraz. Teotokion: W Twoim łonie nieznającym małżeństwa
zamieszkał Pan, Czysta, ze względu na miłosierdzie zmiłowań
chcąc zbawić zniszczałego wrogami atakami człowieka. Módl się do
Niego, aby to miasto wybawił z wszelkiej niewoli i napaści wrogów.

Katabasja: Zbawicielowi Bogu, który w morzu kierował ludem z suchymi
nogami i faraona z całym wojskiem zatopił, Jemu jedynemu śpiewajmy,
albowiem się wysławił.

Pieśń 3

Hirmos: Serce moje targane falami życiowymi umocnij, Panie, kierując
ku spokojnej przystani jako Bóg.

Wahające się serce umocniłeś, zakołysawszy całą ziemią, wielce
cierpliwy, czcigodnym ukrzyżowaniem Twoim, które przecierpiałeś
ciałem.

Dostojny Józef złożył Ciebie w nowym grobie, Szczodry, a Ty
powstałeś z martwych po trzech dniach, na nowo nas stworzywszy.

Dlaczego jako zmarłego szukacie Pana? Zmartwychwstał, jak
powiedział – głosił niewiastom anioł, błyszcząc Bożą
postacią.

Niegdyś ślepego od urodzenia, który przystąpił do Ciebie,
uleczyłeś, Szczodry, sławiącego Opatrzność Twoją i cuda.

Chwała. Triadikon: Kłaniamy się Bogu Ojcu niemającemu początku i
Synowi, i Bożemu Duchowi, trójniestworzonej Istocie,
Trójhipostatycznej, Jedynemu Bogu wszystkich.

I teraz. Teotokion: Z dziewiczego łona zrodziłaś wcielonego Boga,
do którego módl się, Najświętsza Władczyni, aby ulitował się
nad nami.

Katabasja: Mocą krzyża Twego, Chryste, umocnij moje myśli, abym
opiewał i sławił Twoje wniebowstąpienie.

Kontakion i ikos Paschy.

Także katyzma poetycka, ton 8:

Prosomion: Mądrości.

Władca i Stwórca wszystkich przechodząc znalazł przy drodze
siedzącego ślepca, płaczącego i mówiącego: „Nie widziałem w
życiu jaśniejącego słońca, ani błyszczącego światła
księżyca. Przeto wołam do Ciebie: Zrodzony z Dziewicy i wszystko
oświecający, oświeć mnie jako łaskawy, abym wołał przypadając
do Ciebie, Władco Chryste Boże: Z ogromu Twego miłosierdzia dla nas
daj odpuszczenie grzechów, Przyjacielu człowieka.

Chwała, i teraz. Ta sama katyzma poetycka. I czytanie.

Pieśń 4

Hirmos: Usłyszałem wieść od Ciebie, Panie, i uląkłem się,
poznałem Opatrzność Twoją i wysławiłem Ciebie, jedyny
Przyjacielu człowieka.

Umarłem przez drzewo, a Ty ofiarowany Zbawco mój, będąc życiem
ożywiłeś mnie z wielkiego miłosierdzia. Przeto sławię Ciebie,
Słowo.

Do uczniów sławnie wszedłeś, Panie, mówiąc im: Idźcie,
głoście wszędzie moje zmartwychwstanie.

Przekonując o Twoim powstaniu z grobu, Panie, przez wiele dni
przychodziłeś do miłujących Ciebie, Chryste, czyniąc im radość.

Zobaczyłeś, Panie, ślepca od urodzenia, i rzekłeś: Obmyj się i
przejrzyj, sławiąc moje Bóstwo.

Chwała. Triadikon: Jednej czci Trójco niemająca początku,
niepodzielna w swej istocie, podzielna na Hipostazy, zbaw wszystkich z
wiarą w bojaźni sławiących Ciebie.

I teraz. Teotokion: Twoje nadprzyrodzone narodzenie sławimy,
błogosławiąc Ciebie z wiarą, Nieskalana, jako Rodzicielkę Boga
wszystkich.

Katabasja: Usłyszałem wieść o mocy krzyża, że raj otworzył nam,
i zawołałem: Chwała mocy Twojej, Panie!

Pieśń 5

Hirmos: Nieszczęsną duszę moją, w nocy walczącą z ciemnością
żądz, uprzedzając ulituj się i rozpal duchowe Słońce, za dnia
świecące gwiazdy we mnie, aby oddzielić noc od światłości.

Zostałeś podniesiony na drzewie, Szczodry, i podniosłeś ze sobą
wszystkich ludzi, uśmierciłeś wroga węża i ożywiłeś dzieło
rąk Twoich rąk jako jedyny Bóg wszystkich.

Dobrowolnie zostałeś położony w grobie, Królu nieśmiertelny, i
opustoszyłeś wszystkie królestwa otchłani, martwych podniosłeś
Twoim zmartwychwstaniem.

Ciebie, który wielkie cuda uczyniłeś na ziemi, Słowo, zabili
nieprawi ludzie, ale sam, Panie, jedyny wszechmocny, jak i
powiedziałeś, powstałeś z martwych, Chryste.

Otworzyłeś oczy niewidzącemu światłości dnia, oświeciłeś
źrenice duszy, przez co sławił Ciebie, poznawszy Boga Stwórcę,
który z miłosierdzia przyszedł jako człowiek.

Chwała. Triadikon: Trójcę w jedności i Trójcę jedność, wierni,
sławimy wszyscy, Ojca i Syna, i Ducha Prawego, jedynego Boga, zaiste
Stwórcę wszystkich.

I teraz. Teotokion: Jakże zrodziłaś, Łaski Pełna, Dziewico Matko
czysta, któraś nie poznała pokusy mężczyzny? Jakże karmisz
karmiącego całe stworzenie? O tym wie tylko On sam, wszystkich
Stwórca i Bóg.

Katabasja: Od poranka wołamy do Ciebie, Panie: Zbaw nas, Ty bowiem
jesteś Bogiem naszym, poza Tobą innego nie znamy.

Pieśń 6

Hirmos: Jak proroka wybawiłeś ze zwierza, Panie, i mnie z głębi
nieopanowanych żądz wyprowadź, modlę się, abym zdążał do
świątyni Twojej świętej.

Ukrzyżowany z łotrami, Władco, wybawiłeś od złych łotrów, od
żądz zgubnych dla duszy, Przyjacielu człowieka, wszystkich zgodnie
opiewających Twoje ukrzyżowanie i powstanie, Panie.

Położono Ciebie bez oddechu martwego w grobie, Chryste, i wszyscy
martwi wdychali życie. Zmartwychwstawszy, Panie, opustoszyłeś
groby, Słowo, Bożą Twoją mocą.

Po zmartwychwstaniu mówiłeś do przyjaciół, Chryste: Pozostańcie
w Jerozolimie, aż zostaniecie przyobleczeni z wysoka niezwyciężoną
mocą i znaną pomocą.

Uczyniwszy błoto, pomazałeś oczy ślepego od urodzenia i
pozwoliłeś mu przejrzeć, opiewającemu Twoją niewypowiedzianą
moc, Słowo, którą zbawiłeś świat.

Chwała. Triadikon: Trójhipostatyczna jedności, Ojcze niezrodzony,
Synu zrodzony i Duchu pochodzący, trój święty Panie, jedna istoto
i mocy, zbaw cały lud Twój.

I teraz. Teotokion: Któż opowie wspaniałości Twoje, Czysta? W
nadprzyrodzony sposób zrodziłaś bowiem Boga w ciele, który przez
Ciebie, Dziewico nieskalana, z wszelkiego grzechu wybawia świat.

Katabasja: Otoczyła mnie otchłań, grobem moim jest wieloryb, ja
zaś zawołałem do Ciebie, Przyjacielu człowieka, i zbawiła mnie
prawica Twoja, Panie.

Kontakion, ton 4:

Prosomion: Objawiłeś się dzisiaj.

Mając oślepione duchowe oczy, do Ciebie, Chryste, przychodzę jak
ślepy od urodzenia, w pokucie wołam do Ciebie: Ty jesteś wielką
Światłością dla będących w ciemności.

Ikos: Daj mi strumienie niewypowiedzianej mądrości i wzniosłego
poznania, Chryste, Światłości będących w ciemnościach i
przewodniku oszukanych, abym mógł opowiadać Twoje cuda,
nieszczęsny, których Boża księga Ewangelii nauczyła świat, jak
cud ze ślepym, albowiem będąc ślepym od urodzenia otrzymał
zmysłowe oczy i duchowe, z wiarą wołając: Ty jesteś wielką
Światłością dla będących w ciemności.

Synaksarion Menei.

Synaksarion Triodionu:

Stichosy: Dawco Światłości, Światłością będąc ze
Światłości,

Ślepemu od urodzenia przywracasz wzrok, Słowo.

Z niezmierzonego Twego miłosierdzia, Dawco Światłości, Chryste
Boże nasz, zmiłuj się nad nami i zbaw nas. Amen.

Pieśń 7

Hirmos: Modlitwa dzieci ogień wygasiła zraszając piec i głosząc
cud nie spaliła, ani nie poparzyła śpiewaków Boga ojców naszych.

Gdy podniesiony zostałeś na drzewie, Zbawco, zgasło słońce,
zatrzęsła się ziemia, zachwiało się całe stworzenie i z grobów
powstali martwi.

Gdy powstałeś z martwych, Królu, dusze tam śpiące powstały z
Tobą, sławiąc Twoją moc, którą zniszczyłeś więzy śmierci.

Rano przyszedł namaścić Ciebie chór niewiast i dowiedziawszy się,
że powstałeś, Panie, radował się ze świętymi uczniami, przez
których daj nam oczyszczenie złości.

Błotem pomazałeś oczy ślepego i nakazałeś mu iść do Siloamu
umyć się, i przejrzał sławiąc Ciebie, Chryste Królu wszystkich.

Chwała. Triadikon: Ojca niemającego początku, współniemającego
początku Syna i Ducha Najświętszego wysławiamy: Święty,
Święty, Święty jesteś Boże, Królu wszystkich.

I teraz. Teotokion: Po zrodzeniu okazałaś się czystą, Boga bowiem
zrodziłaś, który odnowił naturę mocą swoją, Przeczysta. Módl
się do Niego o zbawienie nas wszystkich.

Katabasja: Ty, który w piecu ognistym zbawiłeś sławiące Ciebie
dzieci, błogosławiony jesteś Boże ojców naszych.

Pieśń 8

Hirmos: Aniołów tłum, ludzi zgromadzenie, Królowi i Stwórcy
kapłani śpiewajcie, błogosławcie lewici, ludzie wywyższajcie na
wszystkie wieki.

Zastępy aniołów widząc Ciebie wiszącego na krzyżu, Chryste,
Królu wszystkich, i całe stworzenie zmieniło się z bojaźni, z
lękiem opiewało Twoją przyjaźń do człowieka.

Otchłań ujrzawszy Ciebie zajęczała i szybko oddała zmarłych od
wieków tam chronionych, Chryste, wysławiających Twoją przyjaźń
do człowieka.

Czyniący wspaniałe cuda, Chryste, dobrowolnie zostałeś podniesiony
na krzyżu i z martwymi zostałeś połączony, który uśmierciłeś
otchłań i mężnie wyzwoliłeś wszystkich więźniów.

Ślepego uzdrowiłeś, który przystąpił do Ciebie, Chryste,
nakazując mu iść do sadzawki Siloam, obmyć się i przejrzeć oraz
głosić Ciebie, Boga, który przyszedł w ciele na zbawienie świata.

Błogosławimy Ojca i Syna, i Świętego Ducha, Pana.

Triadikon: Trójco niepodzielna, jedności niepomieszana, Boże
wszystkiego i Stwórco wszystkich, tych, którzy sławią Ciebie i z
wiarą kłaniają się Twemu panowaniu, wybawiaj z wszelkich pokus.

I teraz. Teotokion: Dziewico przeczysta, przez Boga Pełna Łaski,
módl się zawsze do Syna Twego, aby nie zawstydził mnie w dniu
sądu, ale policzył mnie ze swymi wybranymi owcami.

Chwalimy, błogosławimy i kłaniamy się Panu, śpiewając i
wywyższając Go na wieki.

Katabasja: Z Ojca przed wiekami zrodzonemu Synowi i Bogu, a w czasach
ostatecznych wcielonemu w Dziewicę Marię, kapłani śpiewajcie,
ludzie wywyższajcie na wszystkie wieki.

Nie śpiewamy: Czcigodniejszą od cherubinów.

Pieśń 9

Hirmos: Albowiem uczynił Tobie rzeczy wielkie Wszechmocny, Dawidowi
okazując Ciebie czystą po zrodzeniu jako rodzącą bez nasienia
swego Stwórcę, przeto Ciebie, Bogurodzico, uwielbiamy.

Na drzewie krzyża przygwożdżony zostałeś, Chryste Boże, i
zwyciężyłeś wszystkie wrogie przeciwne zasady, i odmieniłeś
pierwszą klątwę, Zbawco. Przeto Ciebie godnie wywyższamy.

Gdy otchłań ujrzała Ciebie z duszą, Słowo, westchnęła i
wszystkich zmarłych ze strachem oddała, którzy poznali panowanie
władzy Twojej. Przeto Ciebie godnie wywyższamy.

Zgromadzenie żydowskie widząc czyniącego znaki i cuda budzące
bojaźń, z zawiści zabiło Tego, który zniewoli otchłań swoim
zmartwychwstaniem i wszystkich wskrzesił jako Mocny.

Powstałeś, jak powiedziałeś, Dawco życia, z martwych i
objawiłeś się świętym uczniom po zmartwychwstaniu, któryś
uczynił znaki i uzdrowił ślepca. Z nimi na wieki Ciebie
wysławiamy.

Chwała. Triadikon: Czczę Światłość Ojca, sławię też
Światłość Syna i opiewam Światłość Ducha Prawego, jedną
nierozdzielną Światłość w Trzech Osobach poznając, Boga Króla
całego stworzenia.

I teraz. Teotokion: Okazałaś się większą od niebios, Dziewico
czysta, któraś pomieściła w ciele Boga nieopisanego i zrodziłaś
wybawienie wszystkich z wiarą niezachwianą opiewających Ciebie.

Katabasja: Ciebie, która ponad zrozumienie i słowa jako Matkę
Bożą w czasie pozaczasowego niewypowiedzianie zrodziłaś, wierni,
jednomyślnie uwielbiamy,

Eksapostilarion święta: Zasnąłeś w ciele, jako martwy

Chwała. Ślepego. Prosomion:

Duchowe moje oczy, oślepione przez mroczny grzech Ty oświeć, Panie,
dając mi pokorę i obmywszy łzami pokuty.

I teraz. Prosomion: Niewiasty, usłyszcie.

Zbawca nasz przechodząc znalazł ślepca bez oczu, splunął na
ziemię i uczynił błoto, pomazał go i nakazał iść do Siloam, aby
się umyć. On zaś umywszy się przyszedł widząc Twoją
Światłość, Chryste mój.

Do psalmów pochwalnych dodajemy dziesięć stichosów

i śpiewamy stichery zmartwychwstania, ton 5:

Panie, pomimo grobu opieczętowanego przez nieprawych wyszedłeś z
grobu jak i zrodziłeś się z Bogurodzicy. Nie zrozumieli jak
wcieliłeś się bezcieleśni Aniołowie Twoi. Nie czuli, kiedy
zmartwychwstałeś, strzegący Ciebie żołnierze. Obie bowiem
tajemnice zapieczętowałeś przed badającymi, objawiając zaś cuda
kłaniającym się z wiarą Twoim tajemnicom. Odpłać Tobie
śpiewającym, odpłać nam radością i wielkim miłosierdziem.

Panie, skruszyłeś wieczne okowy i rozwiązałeś więzy, z grobu
powstałeś zostawiwszy Twoje szaty pogrzebowe na świadectwo Twego
prawdziwego pogrzebania na trzy dni. Strzeżony w pieczarze
uprzedziłeś uczniów w Galilei. Wielkie jest Twoje miłosierdzie,
niedościgniony Zbawco, zmiłuj się i zbaw nas.

Panie, niewiasty szły do grobu, aby zobaczyć Ciebie, Chryste,
któryś za nas cierpiał, i po przyjściu znalazłszy Anioła
siedzącego na kamieniu, ze strachu cofnęły się, a on do nich
zawołał: Zmartwychwstał Pan, powiedzcie uczniom, że powstał z
martwych zbawiając dusze nasze.

Panie, jak wyszedłeś z opieczętowanego grobu, tak i wszedłeś przy
drzwiach zamkniętych do uczniów swoich, pokazując im znaki
cielesnych cierpień, które podjąłeś, Zbawco wielce łaskawy.
Przecierpiałeś bowiem rany od potomków Dawida i jako Syn Boży
świat wyzwoliłeś. Wielkie jest Twoje miłosierdzie, niedościgniony
Zbawco, zmiłuj się i zbaw nas.

Inne stichery Anatoliosa, ton 5:

Panie, Królu wieków i Stwórco wszystkich, który ze względu na nas
przyjąłeś cieleśnie ukrzyżowanie i pogrzebanie, aby nas
wszystkich uwolnić z otchłani. Ty jesteś Bogiem naszym, poza Tobą
innego nie znamy.

Panie, któż opowie jaśniejące Twoje cuda? Kto też ogłosi Twoje
budzące bojaźń tajemnice? Wcieliłeś się bowiem ze względu na
nas, jak sam zechciałeś, okazałeś władzę mocy Twojej. Krzyżem
bowiem Twoim łotrowi raj otworzyłeś i przez pogrzeb Twój
łańcuchy otchłani skruszyłeś. Przez zmartwychwstanie Twoje
wszystko wzbogaciłeś, Łaskawco, Panie, chwała Tobie.

Niewiasty z mirrą dotarły do grobu Twego wcześnie rano i szukały
Ciebie, aby namaścić mirrą, nieśmiertelne Słowo i Boga, i
usłyszawszy głos Anioła powracały z radością głosząc jawnie
Apostołom, że zmartwychwstałeś, Życie wszystkich, i dałeś
światu oczyszczenie i wielkie miłosierdzie.

Stichos: Wejrzyj na mnie i zmiłuj się nade mną.

Isomelos o ślepcu, ton 8:

Ze względu na miłosierdzie zmiłowań wcieliłeś się, Chryste
Boże, i od urodzenia pozbawionego światłości z niewypowiedzianego
miłosierdzia uczyniłeś godnym jasności Bożej, dotknąwszy Twymi
stwórczymi palcami jego źrenic powstałych z prochu. Sam i teraz,
Łaskawco, oświeć także nasze duchowe zmysły, jako jedyny
bezinteresowny Dawca.

Chwała. Ton 8: Któż opowie moce Twoje, Chryste? Kto zliczy mnóstwo
cudów Twoich? Podwójnie bowiem widziany byłeś na ziemi ze względu
na łaskawość, podwójnie i uzdrowienia chorób dawałeś. Nie tylko
bowiem otworzyłeś cielesne oczy ślepemu od urodzenia, ale także
duchowe. Przeto wyznawał Ciebie, Boga ukrytego i wszystkim dającego
wielkie miłosierdzie.

I teraz. Błogosławiona jesteś. Wielka doksologia i rozesłanie.

Stichera poranna, ton 8:

Nie na darmo Maria wylewa gorące łzy. Oto bowiem zobaczyła
nauczających aniołów i ujrzała samego Jezusa. Jeszcze rozumuje
jednak na sposób ziemski jako słaba niewiasta. Przeto zostaje
odesłana bez dotykania Chrystusa, ale jako głosicielka zostaje
posłana Twoim uczniom, niosąc im nowinę i głosząc, że ku
ojcowskiemu przeznaczeniu wstąpiłeś. Z nią i nam pozwól zobaczyć
Twoje objawienie, Władco Panie.

Na Liturgii Błogosławieństwa, ton 5:

Łotr na krzyżu uwierzył w Ciebie jako Boga, Chryste, i wyznał
Ciebie gorąco z serca, wołając: „Wspomnij mnie, Panie w Twoim
królestwie.

Tego, który na drzewie krzyża spowodował zakwitnięcie naszego
rodzaju i zniszczył klątwę będącą przez drzewo, jako Zbawcę i
Stwórcę zgodnie wyśpiewujemy.

Gdy zostałeś ukrzyżowany pomiędzy dwoma skazanymi łotrami,
Chryste, jeden bluźnił Tobie i sprawiedliwie został osądzony, a
drugi wyznał Ciebie i zamieszkał w raju.

Czcigodne niewiasty przyszły do chóru apostołów i zawołały:
Chrystus zmartwychwstał, pokłońmy się Jemu jako Władcy i
Stwórcy.

I z kanonu ślepca pieśń 6.

Po wejściu troparion zmartwychwstania. Chwała. Kontakion: Mając
oślepione duchowe oczy. I teraz. Paschy: Gdy do grobu zstąpiłeś, o
Nieśmiertelny. Prokimenon, ton 8: Złóżcie śluby i wypełnijcie je
przed Panem Bogiem naszym. Stichos: Znany jest w Judei Bóg, w Izraelu
wielkie jest imię Jego. Lekcja z Dziejów Apostolskich, perykopa 38.
Alleluja, ton 8: Wejrzyj na mnie i zmiłuj się nade mną. Stichos:
Stopy moje skieruj ku słowu Twemu. Ewangelia według Jana, perykopa
34. Koinonikon: Przyjmijcie Ciało Chrystusa, zakosztujcie ze
źródła nieśmiertelności. Drugi: Chwalcie Pana z niebios, chwalcie
Go na wysokościach.

Służbę świętemu wypadającemu w tę niedzielę śpiewamy na
powieczerzu.

