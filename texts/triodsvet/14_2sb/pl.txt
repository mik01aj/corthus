W piątek drugiego tygodnia wieczorem,

zwykła katyzma.

Do: Panie, wołam do Ciebie, dodajemy stichery isomelosy, ton 1:

Przy drzwiach zamkniętych i zgromadzonych uczniach wszedłeś nagle
wszechmocny Jezusie, Boże nasz, i stanąłeś pośrodku nich dawszy
pokój napełniłeś Świętym Duchem. Nakazałeś czekać, i nie
opuszczać Jerozolimy, aż zostaną przyobleczeni mocą z wysoka.
Przeto wołamy do Ciebie: Oświecenie, zmartwychwstanie i pokoju nasz,
chwała Tobie.

Po ośmiu dniach od Twego powstania, Panie, zjawiłeś się uczniom
Twoim w miejscu, gdzie byli zgromadzeni i zawołałeś do nich:
„Pokój wam”, a niewierzącemu uczniowi pokazałeś ręce i
przeczysty bok. On zaś uwierzywszy zawołał do Ciebie: „Pan mój i
Bóg mój, chwała Tobie”.

Tomasz zwany Bliźniakiem nie był z apostołami, gdy wszedłeś przy
drzwiach zamkniętych, Chryste, przeto i nie uwierzył temu, co mu
opowiedziano, od niewiary potwierdzając wiarę. Pozwoliłeś mu,
Dobry, zobaczyć przeczysty bok Twój, ręce i rany nóg. On zaś
dotknął i zobaczywszy wyznał Ciebie, Boga nie obnażonego i
człowieka nie prostego, i zawołał: Pan mój i Bóg mój, chwała
Tobie.

Także trzy stichery z Menei.

Chwała. Ton 6: Przy drzwiach zamkniętych przyszedłeś do uczniów,
Chryste, a wtedy Tomasz opatrznościowo nie był z nimi. Mówił
bowiem: „Nie uwierzę, jeśli i ja nie zobaczę Władcy, nie
zobaczę boku, z którego wypłynęła krew i woda chrztu. Nie
zobaczę rany przez którą została uleczona wszelka ludzka rana.
Zobaczę, że to nie jest duch, ale ciało i kości”. Panie, który
zdeptałeś śmierć i przekonałeś Tomasza, chwała Tobie.

I teraz. Teotokion, ton 1: Zaśpiewajmy Marii Dziewicy, chwale całego
świata, wyrosłej z ludzi, która zrodziła Władcę, bramę niebios,
pieśń bezcielesnych i upiększenie wiernych. Ona bowiem objawiła
niebo i świątynię Bóstwa. Ona zniszczyła mur wrogości,
zaprowadziła pokój i otworzyła królestwo. Mając Ją jako
umocnienie wiary, mamy obrońcę zrodzonego z Niej Pana. Czuwajcie
przeto, czuwajcie ludzie Boży, albowiem On zwycięży wrogów jako
wszechmocny.

Pogodna Światłości. Prokimenon dnia.

Na stichownie stichery zmartwychwstania, ton 1:

Wieczorne nasze modlitwy przyjmij Święty Panie i daj nam
odpuszczenie grzechów, albowiem Ty jeden okazałeś w świecie
zmartwychwstanie.

Stichos: Pan zakrólował, w majestat jest obleczony. Obleczony jest
Pan, przepasany potęgą.

Otoczcie ludzie Syjon i obejmijcie go, oddajcie w nim chwałę Temu,
który powstał z martwych, On bowiem jest Bogiem naszym, który
wybawia nas z nieprawości naszych.

Stichos: A świat, który umocnił, nie zachwieje się.

Przyjdźcie, ludzie, zaśpiewajmy i pokłońmy się Chrystusowi,
sławiąc Jego powstanie z martwych, albowiem On jest Bogiem naszym,
który wybawił świat z oszustwa wroga.

Stichos: Domowi Twemu, Panie, przystoi świętość po wszystkie dni.

Przez mękę Twoja, Chryste, zostaliśmy uwolnieni od cierpień, i
przez Twoje zmartwychwstanie zostaliśmy wybawieni ze zniszczenia,
Panie, chwała Tobie.

Chwała, i teraz. Ton 5: Przyjacielu człowieka, wielka i
bezprzykładna jest wielość zmiłowań Twoich, albowiem jesteś
cierpliwy, policzkowany przez Żydów, dotykany przez apostoła i
bardzo doświadczany przez odrzucających Ciebie, jak się
wcieliłeś? Jak zostałeś ukrzyżowany, Bezgrzeszny? Naucz nas, jak
Tomasza, wołać do Ciebie: Pan mój i Bóg mój, chwała Tobie.

Także: Teraz pozwalasz odejść. Troparion: Pomimo opieczętowanego
grobu. Ektenie i rozesłanie.

Niech będzie wiadomym, że kanony za zmarłych właściwego tonu z
Oktoechosu, we wszystkie soboty okresu Pięćdziesiątnicy powinny
być śpiewane w piątek wieczorem na powieczerzach.

W sobotę drugiego tygodnia na jutrzni,

po: Bóg i Pan, troparion święta, trzykrotnie.

Po pierwszej recytacji Psałterza katyzma poetycka, ton 1:

Żołnierze strzegący grobu Twego, Zbawco, zmartwieli od blasku
anioła, który się zjawił głosząc niewiastom zmartwychwstanie.
Sławimy Ciebie, zwycięzcę zniszczenia, przypadamy do Ciebie,
powstałego z grobu i jedynego Boga naszego.

Prosomion: Mimo kamienia opieczętowanego.

Niewiasty o poranku przyszły do grobu i przeraziły się, widząc
objawienie anielskie. Grób oświeciło życie, cud, który je
zadziwił. Przeto idąc głosiły uczniom zmartwychwstanie. Chrystus
zniewolił otchłań jako jedyny mocny i silny, podniósł wszystko,
co zetlałe, krzyżem zniszczywszy strach przed osądzeniem.

Chwała, i teraz. Teotokion: Gdy Gabriel zwiastował Tobie, Dziewico,
„Raduj się”, z jego głosem Władca wszystkich wcielił się w
Ciebie, świętą arkę, jak powiedział sprawiedliwy Dawid:
„Okazałaś się większą od niebios, nosząc Twego Stwórcę”.
Chwała wcielonemu w Ciebie. Chwała przychodzącemu z Ciebie. Chwała
naszemu wyzwolicielowi przez Twoje zrodzenie.

Po drugiej recytacji Psałterza katyzma poetycka, ton 1:

Prosomion: Mimo kamienia opieczętowanego.

Z powodu lęku przed Żydami zgromadzili się uczniowie na Syjonie i
wszedłeś do nich, Dobry, przy drzwiach zamkniętych stanąłeś
pośrodku nich, czyniąc radość, pokazałeś im ręce oraz rany
przeczystego Twego boku, mówiąc do niewierzącego ucznia: Podnieś
twoją rękę i zbadaj, że to jestem ja sam, który ucierpiałem ze
względu na ciebie.

I czytanie. Także: Zmartwychwstanie Chrystusa zobaczywszy. Psalm 50.

Kanon święta z hirmosami na sześć i świętego patrona świątyni
na cztery, a także Menei na cztery. Po trzeciej pieśni kontakion i
katyzma poetycka z Menei. Chwała, i teraz, katyzma poetycka święta.
Po szóstej pieśni kontakion święta i ikos. Po dziewiątej pieśni
eksapostilarion święta.

Do psalmów pochwalnych dodajemy stichery zmartwychwstania, ton 1:

Opiewamy, Chryste, Twoją zbawczą mękę i sławimy Twoje
zmartwychwstanie.

Panie, który przecierpiałeś krzyż i zniszczyłeś śmierć, i
powstałeś z martwych, obdarz nasze życie pokojem, jako jedyny
Wszechmocny.

Chryste, Ty zniewoliłeś otchłań i wskrzesiłeś człowieka przez
Twoje zmartwychwstanie, uczyń nas godnymi czystym sercem opiewać
Ciebie i sławić.

Sławimy Twoje Boskie uniżenie, Chryste, i śpiewamy Tobie:
Urodziłeś się z Dziewicy i nie rozłączyłeś się z Ojcem,
cierpiałeś jako człowiek, dobrowolnie wstąpiłeś na krzyż i
zmartwychwstałeś z grobu, wychodząc zeń jak z weselnej komnaty,
aby zbawić świat, Panie, chwała Tobie.

Chwała, i teraz. Ton 6: Po ośmiu dniach od Twego powstania, Jezusie
Królu, Jednorodzone Słowo Ojca, zjawiłeś się swoim uczniom przy
zamkniętych drzwiach, dając Twój pokój i niewierzącemu uczniowi
pokazałeś rany: „Przyjdź i dotknij rąk oraz nóg, a także mego
niezniszczalnego boku”. On zaś uwierzywszy wołał do Ciebie:
„Pan mój i Bóg mój, chwała Tobie”.

Na stichownie stichery święta, ton 1:

Prosomion: Chwalebni męczennicy.

Po Twoim budzącym bojaźń powstaniu z grobu, Dawco Życia, gdy nie
naruszyłeś pieczęci grobowych, Chryste, tak samo przy drzwiach
zamkniętych wszedłeś do swoich przesławnych apostołów,
wzbudzając ich radość i dając im Twego prawego Ducha, ze względu
na Twoje niezmierzone miłosierdzie.

Stichos: Na całą ziemię rozejdzie się ich głoszenie i aż do
krańców ziemi ich słowa.

Skoro Tomasz Bliźniak nie przyszedł, gdy Ty zjawiłeś się uczniom,
Panie, przeto nie uwierzył w Twoje zmartwychwstanie i zawołał do
tych, którzy Ciebie widzieli: „Jeśli nie włożę w Jego bok palca
i w rany po gwoździach, nie uwierzę, że zmartwychwstał”.

Stichos: Niebiosa głoszą chwałę Bożą, dzieło rąk Jego
obwieszcza firmament.

„Jeśli chcesz, to dotykaj – Chrystus zawołał do Tomasza –
włóż rękę i poznaj, że mam kości i ziemskie ciało, nie bądź
niewierzącym, lecz wierz tak samo, jak inni”. On zaś zawołał:
„Jesteś Bogiem moim i Panem, chwała Twemu zmartwychwstaniu”.

Chwała, i teraz. Przed wątpiącym uczniem stanąłeś w ósmy
dzień, Zbawco, gdzie byli zgromadzeni, i dawszy pokój zawołałeś
do Tomasza: „Przyjdź, apostole, dotknij dłoni, w które weszły
gwoździe”. O, dobra niewiaro Tomasza, doprowadź serca wiernych do
poznania i z bojaźnią zawołaj: Pan mój i Bóg mój, chwała Tobie.

Dalszy ciąg jutrzni. Troparion: Pomimo opieczętowanego grobu.
Ektenie i pierwsza godzina, rozesłanie i zwykła litia w narteksie.

Na Liturgii typika i dziewiąta pieśń kanonu na sześć. Prokimenon,
ton 3: Pan nasz jest wielki i wielka jest moc Jego, a mądrość Jego
jest bez miary. Stichos: Chwalcie Pana, bowiem dobry jest psalm.
Lekcja z Dziejów Apostolskich, perykopa 15. Alleluja, ton 2:
Przyjdźcie, rozradujmy się w Panu, zakrzyknijmy Bogu, Zbawielowi
naszemu. Stichos: Albowiem Bogiem wielkim jest Pan i Królem wielkim
nad całą ziemią. Ewangelia według Jana, perykopa 19. Koinonikon:
Chwal, Jerozolimo, Pana, chwal Boga Twego, Syjonie. Alleluja,
trzykrotnie. Tak samo śpiewamy we wszystkie soboty do
Wniebowstąpienia Pańskiego.
