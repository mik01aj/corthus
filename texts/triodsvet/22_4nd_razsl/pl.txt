CZWARTA NIEDZIELA PO ŚWIĘCIE PASCHY,

PARALITYKA.

___________

W sobotę wieczorem, na małych nieszporach.

Do: Panie, wołam do Ciebie, dodajemy cztery stichosy
zmartwychwstania, ton 3: Przez Twój krzyż, Chryste Zbawco. Wszystko
zostało oświecone. Sławię moc Ojca i Syna. Krzyżowi Twemu
czcigodnemu. Chwała. Ton 5: Wszedł Jezus w Jerozolimie (wszystkie
stichery patrz na wielkich nieszporach).

I teraz. Teotokion dogmatikon, ton 3:

Jakże wielki to cud, Dziewica porodziła i zrodzony jest
Przedwiecznym Bogiem, objawione zostało to zrodzenie i dokonane w
nadprzyrodzony sposób. O budząca bojaźń tajemnico! Jeśli to, co
można pomyśleć pozostaje niewypowiedzianym, to i widzialne jest nie
do pojęcia. Błogosławiona jesteś, przeczysta córo, córko
zrodzonego z ziemi Adama i Najwyższego Boga Matko. Módl się do
Niego, aby zbawił dusze nasze.

Na stichownie stichera zmartwychwstania: Męką Twoją, Chryste (patrz
na wielkich nieszporach).

Także stichery Bogurodzicy, ton 3:

Prosomion: Wielkie krzyża.

Stichos: Posłuchaj, córko, spójrz i nakłoń ucha twego.

Wielkie przez Ciebie otrzymawszy dobrodziejstwa, Przeczysta, sławimy
z aniołami Twoje zrodzenie, który zechciał urodzić się z Twego
łona ze względu na niezwykłą łaskawość i przywrócił pierwotny
stan rodzaju ludzkiego.

Stichos: Wspomnę imię Twoje w każdym pokoleniu i pokoleniu.

Zdobyliśmy Ciebie w życiu, grzeszni, jako ucieczkę i Boską
opiekę, Dziewico, błagamy przeto wszyscy Twoją łaskawość, nie
odstąp od nas, prosimy, ale zmiłuj się i zbaw.

Stichos: Możni narodu będą błagać przed obliczem twoim.

Bogurodzico Matko zawsze Dziewico, godnie przynosimy Tobie „Raduj
się”, wraz z Gabrielem, Bożym wodzem zastępów, Twoi powstali z
prochu ziemi słudzy, Ty bowiem byłaś dla świata orędowniczką
radości i weselem.

Chwała, i teraz. Ton 8: W krużganku Salomona (patrz wielkie
nieszpory).

Troparion i rozesłanie.

_________

Na wielkich nieszporach.

Do: Panie, wołam do Ciebie, dodajemy dziesięć stichosów i
śpiewamy trzy stichery zmartwychwstania, cztery Anatoliosa oraz dwa
isomelosy o paralityku, powtarzając pierwszy z nich.

Stichery zmartwychwstania, ton 3:

Przez krzyż Twój, Chryste Zbawco, zniszczona została władza
śmierci i diabła matactwo rozbite, rodzaj zaś ludzki przez wiarę
zbawiony zawsze Tobie pieśń przynosi.

Wszystko zostało oświecone przez Twoje zmartwychwstanie, Panie, i
znowu otwarty został raj. Całe zaś stworzenie sławiąc Ciebie,
zawsze Tobie pieśń przynosi.

Sławię moc Ojca i Syna, opiewam władzę Świętego Ducha,
nierozdzielne i niestworzone Bóstwo, Trójcę współistotną,
królującą na wieki wieków.

Stichery Anatoliosa, ton 3:

Krzyżowi Twemu czcigodnemu kłaniamy się, Chryste, i
zmartwychwstanie Twoje opiewamy i sławimy, bowiem Twoją raną
wszyscy zostaliśmy uleczeni.

Śpiewamy Zbawcy zrodzonemu z Dziewicy, bowiem dla nas został
ukrzyżowany i zmartwychwstał trzeciego dnia, dając nam wielkie
miłosierdzie.

Chrystus zstąpił do będących w otchłani głosząc i mówiąc:
Bądźcie odważni, teraz zwyciężyłem, Ja jestem zmartwychwstanie,
Ja was wyprowadzę zniszczywszy bramy śmierci.

Stojąc, niegodni, w przeczystym domu Twoim, zanosimy wieczorną
pieśń, z głębokości wołając, Chryste Boże: Oświeciwszy świat
Twoim zmartwychwstaniem trzeciego dnia, wyrwij lud Twój z ręki
wrogów Twoich, Przyjacielu człowieka.

Inna stichera isomelos o paralityku, ton 1:

Ty, który przeczystą dłonią stworzyłeś człowieka, przyszedłeś
Łaskawco uleczyć chorych, Chryste, paralityka w Sadzawce Owczej
słowem Twoim podniosłeś, uleczyłeś chorobę cierpiącej na
krwotok, zmiłowałeś się nad cierpiącą córką Kananejki i nie
pogardziłeś prośbą setnika. Przeto wołamy: Wszechmocny Panie,
chwała Tobie (dwa razy).

Ten niepogrzebany będący martwym paralityk widząc Ciebie,
zawołał: Zmiłuj się nade mną, Panie, albowiem moje łoże jest
dla mnie grobem. Po cóż mi bogactwa w życiu? Nie potrzebuję
Sadzawki Owczej, nie mam bowiem nikogo, kto by mnie do niej włożył,
gdy porusza się woda. Przeto przychodzę do Ciebie, Źródła
uzdrowień, abym i ja z wszystkimi wołał: Wszechmocny Panie, chwała
Tobie.

Chwała. Ton 5: Wszedł Jezus w Jerozolimie do Sadzawki Owczej, zwanej
po hebrajsku Betesda, mającej pięć krużganków, w których
leżało mnóstwo chorych. Anioł bowiem Pański każdego roku
zstępował i poruszał wodę dając zdrowie przystępującym z
wiarą. Pan ujrzał człowieka, który od wielu lat czekał i mówi do
niego: „Czy chcesz być zdrowym?” Chory odpowiedział: „Panie,
nie mam człowieka, który wrzuciłby mnie do sadzawki, gdy poruszy
się woda. Na lekarzy wydałem cały swój majątek i nie otrzymałem
miłosierdzia”. A Lekarz dusz i ciał mówi do niego: „Weź swoje
łoże i idź, głosząc na krańcach ziemi moc moją i wielkie
miłosierdzie”.

I teraz. Teotokion, ton 3: Jakże nie dziwić się Twemu Bożemu
zrodzeniu, Przeczysta? Nie przyjęłaś bowiem, Najczystsza, pokusy
mężczyzny, zrodziłaś bez ojca Boga w ciele, Przedwiecznie z Ojca
zrodzonego bez matki, który nie doznał żadnej zmiany, pomieszania
lub rozdzielenia, ale cechy obu natur zachował w całości. Przeto,
Matko Dziewico, Władczyni, módl się do Niego, aby zbawił dusze
prawowiernie Ciebie wyznających, Bogurodzico.

Wejście. Pogodna Światłości. Prokimenon: Pan zakrólował, z jego
stichosami.

Na litii stichera świątyni.

Chwała. Ton 5: Przy Sadzawce Owczej leżał człowiek w niemocy i
widząc Ciebie, Panie, zawołał: „Nie mam człowieka, który
wrzuciłby mnie do sadzawki, gdy poruszy się woda. Gdy ja dochodzę,
inny mnie wyprzedza i przyjmuje uzdrowienie, a ja leżę w niemocy”.
Zbawiciel natychmiast ulitowawszy się mówi do niego: „Ze względu
na ciebie stałem się człowiekiem, ze względu na ciebie
przyoblokłem się w ciało, a ty mówisz, że nie masz człowieka?
Weź więc swoje łoże i idź”. Ty wszystko możesz, wszystko
słucha Ciebie, wszystko poddaje się Tobie. Wszystkich nas wspomnij i
zmiłuj się, Święty, jako Przyjaciel człowieka.

I teraz. Teotokion: Jesteś świątynią i bramą, pałacem i tronem
Króla, Dziewico najczcigodniejsza, z której mój Wybawiciel,
Chrystus Bóg, objawił się śpiącym w ciemności, będąc Słońcem
Sprawiedliwości i chcąc oświecić tych, których stworzył na swój
obraz ręką swoją. Przeto przez wszystkich wielbiona, jako mająca
macierzyńską odwagę do Niego, nieustannie módl się o zbawienie
dusz naszych.

Na stichownie stichera zmartwychwstania, ton 3:

Męką Twoją, Chryste, omroczyłeś słońce i światłością Twego
zmartwychwstania wszystko oświeciłeś, przyjmij naszą wieczorną
pieśń, Przyjacielu człowieka.

Stichery Paschy z ich stichosami, jak są śpiewane na jutrzni
Niedzieli Paschy.

Chwała. Ton 8: W krużganku Salomona, gdzie leżało mnóstwo
chorych, w połowie święta znalazł tam Chrystus paralityka
leżącego od trzydziestu ośmiu lat i władczym głosem rzekł do
niego: „Czy chcesz być zdrowym?” Chory odpowiedział: „Panie,
nie mam człowieka, który wrzuciłby mnie do sadzawki, gdy poruszy
się woda”. Pan zaś powiedział do niego: „Weź swoje łoże i
idź. Oto jesteś zdrowym, nie grzesz więc więcej”. Dla modlitw
Bogurodzicy ześlij nam wielkie miłosierdzie.

I teraz. Zmartwychwstania dzień! Chrystus powstał z martwych, jeden
raz. Ciąg dalszy, jak to opisano w minioną niedzielę.

Troparion rozesłania, ton 3: Niechaj weselą się niebianie, niech
radują się zrodzeni z ziemi, albowiem Pan uczynił władzę prawicą
swoją. Śmiercią zdeptał śmierć, pierworodnym wśród umarłych
był, z głębin otchłani wybawił nas i dał światu wielkie
miłosierdzie.

Chwała, i teraz. Teotokion: Śpiewamy Tobie, Bogurodzico Dziewico,
orędowniczko zbawienia rodzaju naszego, w ciele bowiem z Ciebie
przyjętym Syn Twój i Bóg nasz na krzyżu przyjął cierpienie i
wybawił nas ze zniszczenia jako Przyjaciel człowieka.

Jeśli nie będzie czuwania, to na nabożeństwie o północy
śpiewamy kanon Trójcy z Oktoechosu, ton 3. Także: Zaprawdę godne
to jest, i ciąg dalszy zgodnie ze zwyczajem oraz rozesłanie.

W niedzielę czwartą po święcie Paschy, na jutrzni.

Po: Bóg i Pan, troparion zmartwychwstania, dwa razy. Chwała, i
teraz. Teotokion.

Po pierwszej recytacji Psałterza katyzma poetycka, ton 3:

Chrystus powstał z martwych, pierworodny umarłych, pierworodny
stworzenia i Stwórca wszystkiego, co się stało, upadłą naturę
rodzaju naszego w sobie samym odnowił. Nie masz nad kim panować,
śmierci, bowiem Władca wszystkich zniszczył władzę twoją.

Stichos: Powstań, Panie Boże mój, podnieś rękę Twoją, nie
zapominaj na zawsze o ubogich Twoich.

Panie, zakosztowawszy w ciele śmierci, gorycz śmierci przeciąłeś
przez Twoje powstanie i człowieka przeciwko niej umocniłeś,
pierwszą klątwę zwycięsko odrzuciłeś, Obrońco życia naszego,
Panie, chwała Tobie.

Chwała, i teraz. Teotokion: Gabriel zadziwił się pięknem Twego
dziewictwa i Twoją jaśniejącą czystością, wołając do Ciebie,
Bogurodzico: Jakąż godną pochwałę przyniosę Tobie? Jakże Ciebie
nazwę? Wątpię i lękam się. Przeto jako wezwany wołam do Ciebie:
Raduj się, Łaski Pełna.

Po drugiej recytacji Psałterza katyzma poetycka, ton 3:

Prosomion: Gabriel zadziwił się.

Przyjąwszy wszystko, co ludzkie, wszystko przyswoiwszy, co jest
nasze, zechciałeś zostać przygwożdżonym na krzyżu mój Stwórco,
śmierć przyjąwszy cierpiałeś jak człowiek, aby to, co ludzkie,
wybawić od śmierci jako Bóg, przeto wołamy do Ciebie jako Dawcy
życia: Chwała, Chryste, łaskawości Twojej.

Stichos: Będę wyznawał Ciebie, Panie, całym sercem moim, wszystkie
cuda Twoje opowiadać będę.

Głośmy, wierni, niewypowiedzianą tajemnicę niedoścignionego
ukrzyżowania i niewypowiedzianego powstania. Dziś bowiem śmierć i
otchłań zostały zniewolone, rodzaj zaś ludzki przyodział się w
niezniszczalność. Przeto dziękczynnie wołamy do Ciebie: Chwała,
Chryste, powstaniu Twemu.

Chwała, i teraz. Teotokion: Niebiosa weselą się miłością i
ziemia przeraża się z drżeniem, gdy przeczysty głos przyjdzie do
Ciebie, Bogurodzico, jeden bowiem tryumf obu zajaśnieje, gdy
pierwszego stworzonego wybawi ze śmierci. Przeto z aniołem wołamy
do Ciebie: Raduj się, czysta Dziewico Matko.

Po Nieskalanych: Błogosławiony jesteś, Panie.

Także hypakoe, ton 3:

Anioł jaśniejący dziwiąc się temu, co widzi, zrasza rosą słowa
i mówi niewiastom z mirrą: Dlaczego żywego szukacie w grobie?
Powstał opustoszywszy groby. Zniszczenia zwycięzcę zrozumcie
niezmiennego. Powiedzcie Bogu: Jakąż bojaźń budzą są czyny
Twoje, którymi zbawiłeś rodzaj ludzki.

Anabatmi, ton 3. Antyfona 1:

Uwolniłeś Syjon z niewoli Babilonu i mnie od pożądań przyprowadź
do życia, Słowo.

Siejący w znoju łzami Bożymi, żną kłosy z radością życia
wiecznego.

Chwała, i teraz. Świętemu Duchowi wszelkie dziękczynienie, jak i
Ojcu, i Synowi, współjaśniejącemu, w którym wszyscy żyją i
poruszają się.

Antyfona 2:

Jeżeli Pan nie zbuduje domu cnót, na próżno trudzimy się, gdy
zaś duszę okryje łaska nikt nie zburzy miasta naszego.

Owocem łona przez Ducha są usynowieni Tobie, Chryste, jak Ojcu
zawsze są święci.

Chwała, i teraz. Przez Świętego Ducha zaczyna dojrzewać wszelka
świętość, mądrość realizuje bowiem wszelkie stworzenie. Jemu
więc posłużmy, jest bowiem Bogiem, jak Ojciec i Słowo.

Antyfona 3:

Błogosławieni są lękający się Pana, chodzący drogą przykazań:
spożyją bowiem dające życie owoce.

Wokół stołu Twego rozweselmy się, widząc Twoje, Przywódco
pasterzy, dzieci, niosące gałęzie dobrych uczynków.

Chwała, i teraz. W Duchu Świętym wszelkie bogactwo chwały, od
Niego łaska i życie dla wszystkich stworzeń, z Ojcem jest bowiem
wywyższany i ze Słowem.

Także prokimenon: Powiedzcie wśród narodów, że Pan zakrólował,
umocnił bowiem świat, że się nie zachwieje. Stichos: Zaśpiewajcie
Panu pieśń nową, zaśpiewaj Panu cała ziemio. Wszystko, co
oddycha. Ewangelia według Łukasza, czwarta niedzielna, perykopa 112.
Także: Zmartwychwstanie Chrystusa zobaczywszy. Psalm 50 zgodnie ze
zwyczajem.

Także Kanon Paschy, podany w Niedzielę Paschy, z hirmosami i z
teotokionami na osiem, napisanym w niedzielę świętych niewiast z
wonnościami, i o paralityku na sześć.

Katabasja: Zmartwychwstania dzień!, oba chóry razem.

Kanon. Ton 3:

Pieśń 1

Hirmos: Przedziwne i sławne czynisz cuda, Ty jesteś Bogiem, który
otchłań uczynił ziemią zieloną i rydwany zatopił, zbawiając
ludzi śpiewających Tobie jako Królowi naszemu i Bogu.

Jedyny Królu czyniący znaki i działający cuda, dobrowolnie
przecierpiałeś ukrzyżowanie jako Szczodry i śmierć uśmierciłeś
śmiercią, ożywiwszy nas.

W zmartwychwstaniu Chrystusa dzisiaj ludzie weselmy się z wiarą,
zniewolona została otchłań i więźniów, których trzymała,
gorliwie oddała, opiewających wspaniałości Boże.

Mocą Bożą niegdyś Twoim słowem, Chryste, paralityka wzmocniłeś
i nakazałeś mu wziąć łoże, a teraz ulecz moją duszę,
słabującą od długiego czasu.

Niegdyś anioł zstępował do Sadzawki Owczej i jednego człowieka
uleczał każdego roku, a teraz przez Boży chrzest Chrystus oczyszcza
niezliczone mnóstwo ludzi.

Arcystrategowi Michałowi:

Wodzu aniołów, arcystrategu wyższych sług, zgromadzonych w Twojej
czcigodnej świątyni i śpiewających Bogu otaczaj opieką i chroń
przed wszelkimi pokusami.

Chwała. Triadikon: W Trzech Osobach, jednej zaś naturze, nieustannie
z bezcielesnymi śpiewamy niemającemu początku Ojcu, Słowu i
Duchowi, mającymi niepodzielne królestwo i władze.

I teraz. Teotokion: Wybawiaj zawsze to miasto Twoje, Czysta, zawsze z
wiarą czczące Ciebie, z nieszczęść, niewoli barbarzyńców, walk
bratobójczych, miecza i wszelkiej innej kary.

Pieśń 3

Hirmos: Niepłodna i bezdzietna duszo, zdobądź sławny dobrem owoc,
weseląc się zawołaj: Utwierdziłem się w Tobie, Boże, nie ma
Świętego, nie ma sprawiedliwego poza Tobą, Panie.

Widząc niegdyś na drzewie wiszącego Ciebie, Słowo, słońce
skryło światłość i zatrzęsła się cała ziemia, martwi
powstali, gdy Ty, wszechmocny, byłeś martwy.

Gdy z duszą przyszedłeś do łona ziemi, otchłań z pośpiechem
oddała dusze, które zdobyła, śpiewające Twemu panowaniu pieśń
dziękczynną, jedyny Panie.

Ulecz moją duszę, Najłaskawszy, ciężko chorą przez liczne
grzechy, jak przedtem uleczyłeś paralityka, abym poszedł po Twoich
ścieżkach, które wskazałeś miłującym Ciebie.

Arcystrategowi Michałowi:

Z wyższymi zastępami módl się Boży archaniele za tych, którzy z
wiarą śpiewają Tobie, zachowując i chroniąc nas, napadanych przez
życiowe żądze.

Chwała. Triadikon: Zaśpiewajmy chwałę Ojcu, Synowi i Duchowi,
jeden bowiem jest naturą Bóg, którego wszystkie moce niebios z
lękiem sławią i wołają: Święty, Święty, Święty jesteś.

I teraz. Teotokion: Miałaś poczęcie bez nasienia i zrodzenie
przewyższające rozum, Dziewico Matko czysta, rzecz budząca
bojaźń, cud jakże wielki, czczony przez aniołów i sławiony przez
ludzi, Władczyni, młoda Dziewczyno.

Kontakion Paschy i ikos.

Katyzma poetycka, ton 3:

Samo słowo wzmocniło paralityka jako światowe jedno Słowo, które
na ziemi zjawiło się ze względu na nas z łaskawości. Przeto i
łoże nosząc przechodził obok, chociaż uczeni w Piśmie nie mogli
znieść uczynionego cudu, ogarnięci zawiści zepsuciem,
paraliżującym dusze.

Chwała, i teraz. Teotokion: Gabriel zadziwił się pięknem Twego
dziewictwa i Twoją jaśniejącą czystością, wołając do Ciebie,
Bogurodzico: Jakąż godną pochwałę przyniosę Tobie? Jakże Ciebie
nazwę? Wątpię i lękam się. Przeto jako wezwany wołam do Ciebie:
Raduj się, Łaski Pełna.

Pieśń 4

Hirmos: Jako ocienioną górę Habakuk ujrzał Twoje łono, Czysta,
przeto zawołał: Z południa przyjdzie Pan i Święty z góry
ocienionej czaszy.

Zgromadzenie żydowskie z zawiści marniejące, ukrzyżowało na
drzewie Ciebie, Panie, i zniszczywszy osądzenie śmierci powstałeś
jako Mocny, podnosząc ze sobą świat.

Niewiasty z mirrą, dlaczego szukacie niewyczerpanej mirry?
Zmartwychwstał – powiedział do niewiast młodzieniec siedzący w
białych szatach – i podniebne przestworza napełnił duchową
wonnością.

Nosząc postać sługi przyszedłeś z wielkiego miłosierdzia i
zdrowym okazałeś leżącego paralityka, Słowo, nakazawszy mu
wziąć też łoże.

Anioł Pański zstępował bowiem każdego roku poruszając wodę w
sadzawce i tylko jednego czyniąc zdrowym, Chrystus zaś niezliczone
mnóstwo ludzi zbawia przez Boży chrzest.

Arcystrategowi Michałowi:

Wodzu aniołów i przewodniku zbłąkanych, hetmanie Pański, przyjdź
do nas w tym czasie i modlitwy wszystkich zanieś jedynemu Stwórcy i
Władcy.

Chwała. Triadikon: Jedną naturą i rozdzielaną na Osoby jest
Święta Trójca, Ojciec nadprzyrodzony, zawsze wspólnie będący Syn
i Święty Jedyny Wszechmocny Duch.

I teraz. Teotokion: Czysta, jakże karmisz? Jakże zrodziłaś
niemowlę starsze od dawnego Adama? Jak na ręku nosisz Syna
zasiadającego na ramionach cherubinów, który wie, co będzie i
wszystko uczynił.

Pieśń 5

Hirmos: Twoją niezachodzącą Światłością, Chryste, oświeć
moją pokorną duszę i skieruj ku Twojej bojaźni, albowiem
światłością są Twoje przykazania.

Podniesiony na drzewie krzyża podniosłeś cały świat i będąc
wśród martwych, Boże, podnosisz martwych od wieków.

Chrystus zmartwychwstał, jak powiedział, opustoszył wszystkie
królestwa otchłani i ukazał się apostołom dając wieczną
radość.

Ubrany w lśniącą biel widziany był przez niewiasty jaśniejący
anioł i rzekł: Nie płaczcie już, Życie wasze powstało,
ożywiając martwych będących w grobach.

Jak podniosłeś paralityka, Chryste, tak uzdrów moją duszę
sparaliżowaną przez przestępstwa i pomóż mi iść Twoją prawą
ścieżką.

Arcystrategowi Michałowi:

Wodzu aniołów Michale, zbawiaj ludzi gromadzących się dzisiaj w
Twojej świątyni i głoszących wspaniałości Boże.

Chwała. Triadikon: Równej czci jedności dzielona na trzy,
rozdzielana bowiem dokładnie na Osoby jest jedną czczoną naturą,
Ojciec, Syn i Boży Duch.

I teraz. Teotokion: Twoje zrodzenie bez nasienia, Czysta,
niedocieczone opiewamy zrodzenie, błogosławiąc Ciebie jako Matkę
Stwórcy wszystkich i Władcy.

Pieśń 6

Hirmos: Głębia grzechów i burza przeciwnych wiatrów powstała
przeciwko nam, ale uprzedź mnie Synu Boży i wybaw ze zniszczenia,
jak proroka wybawiłeś ze zwierza.

Dobrowolnie zostałeś podniesiony na drzewie, jako martwy zostałeś
złożony w grobie i wszystkich martwych będących w otchłani razem
ożywiłeś, Chryste, wskrzesiwszy ich Bożą mocą.

Otchłań spotkawszy Ciebie, Szczodry, w swej głębi, zgorzkniała,
gorliwie oddając związanych, opiewających Twoje budzące bojaźń
zmartwychwstanie niemilknącymi głosami.

Boży uczniowie widząc Życie wszystkich powstające z grobu,
Chrystusa, kłaniali się z wielką miłością, prawym zwyczajem i
duchowym weselem.

Dawno temu chory leżący na łożu od wielu lat został uzdrowiony
Twoim nakazem, Chryste, i śpiewając sławi Twoją łaskawość,
Dawco życia.

Arcystrategowi Michałowi:

Wodzu aniołów, Michale, stojący przed tronem Władcy, przyjdź do
nas, kierując na ścieżki życia tych, którzy mają Ciebie jako
gorącego orędownika.

Chwała. Triadikon: Czczę Ciebie z budzącymi bojaźń zastępami
nieba jako Trójcę Osób, jako jedność głoszę zaś natury,
niemający początku Ojcze, Synu, Duchu Prawy, Boże wszystkich.

I teraz. Teotokion: Wszystko noszący Boskim poruszeniem jest
trzymany, Bogurodzico Dziewico, w Twoich objęciach, wszystkich nas
wyrywając z ręki niewoli Złego jako szczodry.

Kontakion, ton 3. Prosomion:

Duszę moją, Panie, przez wszelkie grzechy i czyny nieprzyzwoite
okropnie sparaliżowaną, podnieś Twoim Bożym orędownictwem, jak
dawno temu podniosłeś paralityka, abym wołał do Ciebie, Zbawcy:
Szczodry, chwała Twemu panowaniu, Chryste.

Ikos: Jezusie Boże, trzymający w garści Twojej ręki krańce
świata, z Ojcem współniemający początku i z Duchem Świętym
wspólnie wszystkimi rządzący, zjawiłeś się w ciele i leczyłeś
choroby, odpędziłeś żądze, ślepców obdarzyłeś jasnością i
paralityka podniosłeś Bożym słowem, nakazując mu niespodziewanie
chodzić i wziąć na ramię oraz nosić swoje łoże. Przeto wszyscy
z nim śpiewamy i wołamy: Szczodry, chwała Twemu panowaniu, Chryste.

Synaksarion:

Stichosy: Słowo Chrystusa podniosło sparaliżowanego,

To uleczenie dało Słowo, i tylko.

Twoim niewypowiedzianym miłosierdziem, Chryste Boże nasz, zmiłuj
się nad nami. Amen.

Pieśń 7

Hirmos: Płomień w piecu zrosiłeś i dzieci niespalone zbawiłeś,
błogosławiony jesteś na wieki, Panie Boże ojców naszych.

Widząc Ciebie rozpostartym na drzewie słońce skryło swoją
światłość nie mogąc świecić światu, gdy Ty dobrowolnie
zaszedłeś, Królu wszystkich, na oświecenie wszystkich ludów.

Zmartwychwstałeś opustoszając groby i zniewalając otchłań mocą
wszechsilną. Przeto śpiewamy, Chryste, Twoje czcigodne i Boże
powstanie.

Dlaczego Żywego szukacie jako martwego? Powstał, nie ma Go w grobie
– dawno temu jaśniejący anioł Boży zawołał do niewiast z
mirrą.

Paralityka leżącego przez wiele lat słowem uleczyłeś, wołając:
Weź twoje łoże i idź, opiewając wspaniałości Boże.

Arcystrategowi Michałowi:

Michale, pierwszy wodzu Pański, gromadzących się z wiarą w Twojej
Bożej świątyni kieruj ku sławieniu Boga, chroniąc przed wszelkim
złym orędownictwem.

Chwała. Triadikon: O Trójco, tych którzy z wiarą śpiewają Tobie
jako Bogu wszystkich i Władcy, wybawiaj z wszelkich nieszczęść i
uczyń uczestnikami Twoich dóbr.

I teraz. Teotokion: Jako Dziewica niezniszczalnie rodzisz zrodzonego
przed wszystkimi wiekami z Ojca niemającego początku, co przewyższa
wszelkie słowo, przeto uwielbiamy Ciebie, Czysta.

Pieśń 8

Hirmos: Boga nieustannie sławionego na wysokościach przez aniołów,
niebiosa niebios, ziemia, góry i pagórki, głębina i cały rodzaj
ludzki w pieśniach jako Stwórcę i Wybawiciela błogosławcie Go i
wywyższajcie na wszystkie wieki.

Zasłona rozdarła się, gdy zostałeś ukrzyżowany, Zbawco nasz, a
śmierć oddała tych, których pochłonęła, otchłań została
obnażona widząc Ciebie w głębinach ziemi.

Gdzie jest Twój oścień, śmierci? Gdzie jest teraz, otchłani,
Twoje zwycięstwo? Gdy zmartwychwstał Król zostałaś uśmiercona i
zginęłaś, nad nikim już nie panujesz. Mocny wziął bowiem
wszystkich, których miałaś związanych.

Szybko biegnijcie, ogłoście apostołom zmartwychwstanie –
niewiastom z mirrą ukazał się młodzieniec głosząc –
Zmartwychwstał Władca i z nim chwalebnie wszyscy martwi od wieków.

Paralityk leżący od wielu lat, wołał: „Zmiłuj się nade mną,
Wybawicielu, trzymanym w niepewności”, a Pan polecił mu wziąć
pospiesznie łoże i chodzić prosto.

Arcystrategowi Michałowi:

Jako przewodnik mocy niematerialnych, Arcystrategu, proś z nami o
wybawienie nas z naszych grzechów, poprawę życia i słodycz
wiecznych dóbr po tamtej stronie.

Błogosławimy Ojca i Syna, i Świętego Ducha, Pana.

Zgodnie opiewajmy niestworzoną, niepodzielną istotę,
trójhipostatyczne Bóstwo, Ojca niemającego początku i Syna, i
Ducha Świętego, głosząc budzącą bojaźń pieśń serafinów.

I teraz. Teotokion: Dawno temu Izajasz widział Ciebie, zawsze
Dziewico, jako rulon, na którym palcem Ojca napisano Słowo poza
czasem, wybawiające nas z wszelkiego braku słów, wysławiających
Ciebie świętymi słowami.

Chwalimy, błogosławimy i kłaniamy się Panu, śpiewając i
wywyższając Go na wieki.

Katabasja. Nie śpiewamy: Czcigodniejszą od cherubinów.

Pieśń 9

Hirmos: Na synajskiej górze Mojżesz ujrzał Ciebie w krzewie, bez
spalania ogień Bóstwa poczynającą w łonie ogień Bóstwa, Daniel
zaś widział Ciebie jako górę niesieczoną, a Izajasz nazywał
zakwitłą laskę z korzenia Dawidowego.

Jezu, podnoszony na drzewie, podniosłeś i nas, a złożony
dobrowolnie w grobie z grobów wskrzesiłeś wszystkich zmarłych,
opiewających Twoje niedoścignione panowanie i Twoją
niezwyciężoną moc.

Najpiękniejszy z grobu zajaśniałeś, jak oblubieniec z komnaty
weselnej, najpiękniejsze Słowo, zniszczyłeś mroczną otchłań i
zabrałeś więźniów zgodnie wołających: Chwała Twojej chwale,
chwała Jezusie Boże, Twemu powstaniu.

Niosąc westchnienia i łzy niewiasty z mirrą pospiesznie doszły do
najświętszego grobu i zostały pouczone o sławnym zmartwychwstaniu
Chrystusa, które świętujemy weseląc się w radości duchowej.

Otrzymawszy zdrowie ciała z Twego nakazu, Chryste, poprzednio
sparaliżowany był widoczny jako pospiesznie idący i niosący
łoże, na którym leżał wiele lat, wyśpiewując Twoją potężną
moc.

Arcystrategowi Michałowi:

Wyproś nam oświecenie, wielki Arcystrategu, zawsze stojący przed
wielką Światłością i obdarz pokojem nasze życie, zawsze
atakowane przez węża i warunki życia, o godny chwały.

Chwała. Triadikon: Światłość i Światłości, Życie i Życia,
sławię Ciebie najpobożniej Ojcze, Słowie i Duchu Święty,
Trójhipostatyczna jedności, niepodzielne panowanie, Bóstwo
niepomieszane, Święty, Święty, Święty wołając z wyższymi
mocami.

I teraz. Teotokion: Z Twego jaśniejącego łona przyszło wielkie
Słońce, Chrystus, i oświeciło świat, Przeczysta, świetlistymi
promieniami oraz zabrało ciemność przestępstwa, przeto opiewamy
Ciebie jako przyczynę wszystkich dóbr, Oblubienico Boża.

Także: Święty Pan Bóg nasz, trzykrotnie, ton 3.

Eksapostilarion: Zasnąłeś w ciele, jako martwy, jeden raz.

Chwała. Inny. Prosomion: Niewiasty, usłyszcie.

Przyjaciel człowieka i najszczodrobliwszy Pan stanął przed
Sadzawką Owczą, aby uleczyć choroby. Znalazł człowieka leżącego
od wielu lat i zawołał do niego: „Weź łoże i idź na drogi
prawe”.

I teraz. Ten sam eksapostilarion.

Do psalmów pochwalnych dodajemy osiem stichosów i śpiewamy stichery
zmartwychwstania, ton 3:

Przyjdźcie wszystkie ludy, poznajcie moc budzącej bojaźń
tajemnicy. Chrystus bowiem, Zbawca nasz, będące na początku Słowo,
dla nas został ukrzyżowany, dobrowolnie pogrzebany i powstał z
martwych, aby wszystko zbawić. Jemu pokłońmy się!

Straże opowiedziały wszystkie cuda Twoje, Panie, lecz sobór
marności napełnił zapłatą ich prawice, chcąc ukryć Twoje
zmartwychwstanie, które świat sławi: Zmiłuj się nad nami!

Radością wszystko zostało napełnione przyjąwszy doświadczenie
zmartwychwstania. Maria bowiem Magdalena przyszła do grobu i
znalazła Anioła w błyszczących szatach, siedzącego na kamieniu i
mówiącego: Dlaczego szukacie żywego pośród umarłych? Nie ma Go
tutaj, powstał jak i powiedział, uprzedzi was w Galilei.

W światłości Twojej, Władco, ujrzymy światłość, Przyjacielu
człowieka. Powstałeś bowiem z martwych, dając zbawienie rodzajowi
ludzkiemu. Niech wszystkie stworzenia sławią jedynego Bezgrzesznego:
Zmiłuj się nad nami!

Stichery Anatoliosa:

Niewiasty mirrę niosące przynoszą Tobie, Panie, poranną pieśń ze
łzami, mając bowiem wonności przyszły do Twego grobu chcąc
namaścić przeczyste ciało Twoje. Anioł siedzący na kamieniu tak
im powiedział: Dlaczego szukacie żywego pośród umarłych?
Zwyciężywszy śmierć zmartwychwstał jako Bóg, dając wszystkim
wielkie miłosierdzie.

Jaśniejący Anioł na Twoim życiodajnym grobie powiedział
niewiastom mirrę niosącym: Uczyniwszy groby pustymi Zbawiciel
zniewolił otchłań i zmartwychwstał trzeciego dnia jako jedyny Bóg
i Wszechmocny.

Szukając Ciebie w grobie Maria Magdalena przyszła w jedną z sobót
i nie znalazłszy Ciebie, łkając i płacząc wołała: Biada mi,
Zbawco mój! Skradziony został Król wszystkich. Anioł zaś,
Oblubieniec życia, z wnętrza grobu zawołał: Dlaczego płaczesz,
niewiasto? A ona mówi: Płaczę, bo zabrano Pana mego z grobu i nie
wiem, gdzie Go położono. Obróciwszy się wstecz zobaczyła Ciebie i
zawołała: Pan mój i Bóg mój, chwała Tobie!

Żydzi zamknęli w grobie Życie, łotr zaś otworzył ludom raj
słodyczy, wołając i mówiąc: Ze mną i dla mnie ukrzyżowany,
współwiszący ze mną na drzewie, zjawił mi się na tronie,
siedząc z Ojcem. On jest Chrystusem, Bogiem naszym, mającym wielkie
miłosierdzie.

Chwała. Ton 8: Panie, paralityka nie uleczyła sadzawka, ale
odnowiło Twoje słowo i nie mogła mu się przeciwstawić wieloletnia
choroba, albowiem okazało się szybkie działanie Twego głosu i
zabrało ciężar nie do uniesienia, i poniósł łoże na świadectwo
mnóstwa zlitowań Twoich, chwała Tobie.

I teraz. Błogosławiona jesteś.

Wielka doksologia. Troparion zmartwychwstania, ektenie i rozesłanie
oraz wychodzimy do narteksu.

Chwała, i teraz. Stichera ewangeliczna, ton 3: Uczniowie nie wierzyli
Marii Magdalenie, gdy głosiła im zmartwychwstanie i objawienie
Zbawcy, i ganili ją z powodu zatwardziałości swych serc, ale
umocnieni przez znaki i cuda, zostają posłani, aby głosić. A Ty,
Panie, wzniosłeś się do przedwiecznej światłości Ojca, oni zaś
głosili wszędzie słowo, potwierdzając je cudami. Przeto tym
oświeceni, sławimy Twoje powstanie z martwych, Panie, Przyjacielu
człowieka.

Katechezy Studyty i rozesłanie. Pierwsza godzina. Na godzinach
troparion zmartwychwstania. Po trisagionie kontakion triodionu: Duszę
moją, Panie.

Na Liturgii Błogosławieństwa tonu, ton 3, na cztery:

Praojca Adama, który odrzucił Twoje przykazanie, Chryste,
wypędziłeś z raju, a łotra, który wyznał Ciebie na krzyżu,
Szczodry, na nowo weń wprowadziłeś, wołającego: Wspomnij mnie,
Panie, w królestwie Twoim.

Powstawszy z martwych podniosłeś ze sobą nas z żądz przez Twoje
zmartwychwstanie, Panie, albowiem zniszczyłeś całą moc śmierci,
Zbawco. Przeto z wiarą wołamy do Ciebie: Wspomnij i nas w
królestwie Twoim.

Przez Twój pogrzeb na trzy dni tych, którzy w Adamie umarli jako
Bóg ożywiłeś podniósłszy ich ze sobą i wszystkim nam
wytoczyłeś niezniszczalność jako Dobry, z wiarą zawsze
wołającym: Wspomnij i nas w królestwie Twoim.

Gdy zgrzeszyliśmy osądziłeś nas na śmierć klątwą, Dawco życia
i Panie, ciałem zaś Twoim bezgrzesznym ucierpiałeś, Władco, i
zmarłych ożywiłeś, wołających: Wspomnij i nas w królestwie
Twoim.

Także szósta pieśń kanonu na cztery. Po wejściu troparion
zmartwychwstania. Chwała. Kontakion Triodionu. I teraz. Paschy: Gdy
do grobu zstąpiłeś. Nie mówimy troparionu i kontakionu świątyni
Chrystusa i Bogurodzicy oraz świętych. Prokimenon, ton 1: Niech
będzie, Panie, miłosierdzie Twoje nad nami, jak mieliśmy nadzieję
w Tobie. Stichos: Radujcie się, sprawiedliwi, w Panu, prawym
przynależy chwała. Lekcja z Dziejów Apostolskich, perykopa 23.
Alleluja, ton 5: Zmiłowania Twoje, Panie, będę opiewać na wieki, z
pokolenia na pokolenie. Stichos: Albowiem powiedziałeś: Na wieki
zostanie zbudowane miłosierdzie. Ewangelia według Jana, perykopa 14.
Koinonikon: Przyjmijcie Ciało Chrystusa, zakosztujcie ze źródła
nieśmiertelności. Drugi: Chwalcie Pana z niebios, chwalcie Go na
wysokościach.

Należy wiedzieć, że służbę paralityka śpiewa się w niedzielę
i w poniedziałek, we wtorek zaś jest zakończenie święta.

