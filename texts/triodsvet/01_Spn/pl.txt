W świętą i wielką niedzielę Paschy wieczorem.

Po godzinie dziewiątej przełożony zakłada wszystkie szaty
liturgiczne. I staje przed świętym ołtarzem z kadzielnicą, czynią
nią znak krzyża i donośnie mówi: Błogosławiony Bóg nasz, w
każdym czasie, teraz i zawsze, i na wieki wieków. A my odpowiadamy:
Amen. Zaczyna przełożony: Chrystus powstał z martwych, śmiercią
podeptał śmierć, i będącym w grobach życie dał, trzy razy i
chóry też trzy razy. Przełożony mówi pierwszy stichos: Niech
powstanie Bóg, i rozproszą się wrogowie Jego, i niech pierzchają
przed obliczem Jego ci, którzy Go nienawidzą. Po każdym stichosie
śpiewamy troparion Chrystus powstał z martwych, cały jeden raz.
Drugi stichos: Jak dym się rozwiewa, tak niech się rozwieją, jak
wosk się rozpływa przy ogniu. Trzeci stichos: Tak niech zginą przed
obliczem Boga grzesznicy, a sprawiedliwi niechaj się rozradują.
Czwarty stichos: Oto dzień, który uczynił Pan, radujmy się w nim i
weselmy. Chwała. Chrystus powstał z martwych, jeden raz. I teraz.
Chrystus powstał z martwych, jeden raz. Przełożony śpiewa wyższym
głosem: Chrystus powstał z martwych, śmiercią podeptał śmierć.
I my: I będącym w grobach życie dał. Także diakon wygłasza
wielką ektenię: W pokoju do Pana módlmy się.

Należy wiedzieć, że gdy kapłan zaczyna okadzać święty ołtarz
według zwyczaju, wieczorem na: Panie, wołam do Ciebie, a na jutrzni
na początku kanonu, to wychodzi i okadza świątynię, a także
chóry i braci według zwykłego porządku.

Następnie: Panie, wołam do Ciebie, śpiewamy według tonu 2,

dodając sześć stichosów, i śpiewamy trzy stichery
zmartwychwstania, ton 2:

Przyjdźcie, pokłońmy się Bożemu Słowu, przed wiekami zrodzonemu
z Ojca, wcielonemu w Dziewicę Maryję. Przecierpiał bowiem krzyż i
oddany został pogrzebaniu, jak i sam zechciał, i powstał z
martwych, zbawił mnie, zbłąkanego człowieka.

Chrystus Zbawiciel rękopis naszych grzechów przygwoździwszy do
krzyża oczyścił i zniszczył panowanie śmierci. Kłaniamy się
Jego Zmartwychwstaniu po dniach trzech.

Z archaniołami wysławiamy Zmartwychwstanie Chrystusa, On bowiem jest
Wyzwolicielem i Zbawcą dusz naszych, który w budzącej bojaźń
chwale i mocy wielkiej znowu przychodzi sądzić świat, który
stworzył.

I trzy Anatoliosa:

Anioł głosił Ciebie, Władco, ukrzyżowanego i pogrzebanego, i
mówił do niewiast: „Przyjdźcie, zobaczcie, gdzie leżał Pan,
powstał bowiem, jak przepowiedział, jako wszechmogący”. Przeto
kłaniamy się Tobie, jedynemu nieśmiertelnemu: Chryste Dawco życia,
zmiłuj się nad nami.

Przez Twój krzyż zniszczyłeś klątwę mającą początek w
drzewie. Przez Twój pogrzeb uśmierciłeś władzę śmierci, przez
Twoje powstanie oświeciłeś ludzki rodzaj. Przeto śpiewamy Tobie:
Dawco łask Chryste, Boże nasz, chwała Tobie!

Przed Tobą, Panie, otworzyły się z bojaźnią bramy śmierci.
Widząc Ciebie, ulękły się wrota otchłani. Skruszyłeś bowiem
wrota spiżowe, starłeś żelazne okowy, wywiodłeś nas z ciemności
i cienia śmierci, i więzy nasze rozerwałeś.

Chwała. Śpiewając zbawczą ustami naszymi wysyłamy taką pieśń:
Przyjdźcie wszyscy, w domu Pańskim pokłońmy się, mówiąc: „Ty,
który ukrzyżowany zostałeś na drzewie, z martwych powstałeś i
jesteś w łonie Ojca, oczyść grzechy nasze”.

I teraz. Przeminął cień Zakonu, gdy przyszła łaska. Bowiem jak
krzew nie spalający się płonął, tak i Dziewica porodziła i
Dziewicą pozostała. Zamiast słupa ognistego zajaśniało Słońce
sprawiedliwości. Zamiast Mojżesza, Chrystus, zbawienie dusz naszych.

Wejście z Ewangelią. Pogodna światłości.

Także prokimenon wielki, ton 7: Któryż bóg jest wielki, jak Bóg
nasz? Ty jesteś Bogiem, który czyni cuda. Stichos 1: Objawiłeś w
ludziach moc Twoją. Stichos 2: Rzekłem: Teraz zacząłem, oto
odmiana prawicy Najwyższego. Stichos 3: Wspomniałem dzieła
Pańskie, albowiem wspominać będę od początku cuda Twoje.

Ewangelia według Jana (perykopa 65; 20, 19-25).

Wieczorem owego pierwszego dnia tygodnia po szabacie, tam gdzie
przebywali uczniowie Jego, gdy drzwi były zamknięte z obawy przed
Żydami, przyszedł Jezus, stanął pośrodku i mówi do nich:
«Pokój wam!» A to powiedziawszy, pokazał im ręce, nogi i bok
swój. Uradowali się zatem uczniowie ujrzawszy Pana. A Jezus znowu
rzekł do nich: «Pokój wam! Jak posłał Mnie Ojciec, tak i Ja was
posyłam». Po tych słowach tchnął na nich i powiedział im:
«Weźmijcie Ducha Świętego! Którym odpuścicie grzechy, są im
odpuszczone, a którym zatrzymacie, są zatrzymane». Ale Tomasz,
jeden z Dwunastu, zwany Bliźniak, nie był razem z nimi, kiedy
przyszedł Jezus. Inni więc uczniowie mówili do niego:
«Widzieliśmy Pana!» Ale on rzekł do nich: «Jeżeli na rękach
Jego nie zobaczę śladu gwoździ i nie włożę palca mego w miejsce
gwoździ, i nie włożę ręki mojej do boku Jego, nie uwierzę».

Następnie ektenia: Wołajmy wszyscy z całej duszy i ze wszystkich
myśli naszych wołajmy oraz: Pozwól, Panie, w wieczór ten ustrzec
się nam od grzechu. Także: Dopełnijmy wieczorną modlitwę naszą
do Pana.

Po ekfonesis śpiewamy sticherę zmartwychwstania, ton 2:

Zmartwychwstanie Twoje, Chryste Zbawco, całą oświeciło ziemię, i
wezwałeś Twoje stworzenie, Wszechmocny Panie, chwała Tobie.

Także stichery Paschy, ton 5: Pascha święta nam dziś zajaśniała,
ze stichosami. Chwała, i teraz. Zmartwychwstania dzień. Chrystus
powstał z martwych, trzykrotnie, oprócz końca stichery. Także
diakon: Oto mądrość! My zaś: Pobłogosław! Przełożony:
Błogosławiony Chrystus, Bóg nasz. I my: Amen. Umocnij, Boże,
świętą prawosławną wiarę. Także przełożony zamiast: Chwała
Tobie, Chryste Boże, Nadziejo nasza, chwała Tobie, śpiewa: Chrystus
powstał z martwych, śmiercią podeptał śmierć. I my: I będącym
w grobach życie dał. Następnie odmawia rozesłanie z krzyżem w
ręku: Chrystus, prawdziwy Bóg nasz, który powstał z martwych,
śmiercią podeptał śmierć, i będącym w grobach życie dał, dla
modlitw Przeczystej swej Matki i wszystkich świętych, zmiłuje się
i zbawi nas, bo jest Dobrym i Przyjacielem człowieka. I dalej, jak to
podano w końcu jutrzni.

I całujemy święte ikony. Idziemy do jadalni i mówimy: Chrystus
powstał z martwych, trzykrotnie. Chwała, i teraz. Przełożony:
Chryste Boże, pobłogosław. Po powstaniu po posiłku mówimy:
Chrystus powstał z martwych, trzykrotnie. Chwała, i teraz.
Przełożony: Z nami Bóg swoją łaską. Tak samo czynimy obrzęd
nieszporów we wszystkie dni Tygodnia Paschalnego.

W poniedziałek Tygodnia Paschalnego na jutrzni.

Przed rozpoczęciem paraeklezjarcha zapala lampy i świece. Uderza
także w wielki dzwon i w inne dzwony. Gromadzimy się w świątyni,
kapłan jak zwykle kłania się przełożonemu i odchodzi do
świętego prezbiterium, bierze kadzielnicę i stoi przed świętym
ołtarzem, mając jedynie założony epitrachelion na mantję, i
okadza w kształcie krzyża, mówiąc: Chwała Świętej,
Jednoistotnej i Życiodajnej Trójcy, i zaczyna troparion: Chrystus
powstał z martwych, trzykrotnie, i my odpowiadamy trzykrotnie.
Śpiewamy także: Chrystus powstał z martwych, ze stichosami, jak to
wskazano w niedzielę rano i wieczorem. Natomiast w cerkwiach
parafialnych kapłan zakłada pełny strój liturgicznych. Także
wielka ektenia. Po ekfonesis śpiewamy kanon, hirmos: Zmartwychwstania
dzień!, po dwa razy, a tropariony po dziesięć, ze stichosem:
Chrystus powstał z martwych. Po: Chwała, i teraz, mówimy teotokiony
kyr Teofana i kyr Józefa, napisane w Niedzielę Niewiast Niosących
Wonności. Katabasję oba chóry śpiewają razem: Zmartwychwstania
dzień! Następnie: Chrystus powstał z martwych, trzykrotnie. I
śpiewamy tak przez cały tydzień wraz z hirmosami na czternaście.
Po trzeciej pieśni hypakoe: Niewiasty od Marii uprzedziły poranek. I
czytanie na pierwszą księgę: Na początku było Słowo, według
Jana, egzegeza Chryzostoma, od tego bowiem dnia zaczynamy tę księgę
aż do Wszystkich Świętych. Po szóstej pieśni kontakion: Gdy do
grobu zstąpiłeś, o Nieśmiertelny, oraz ikos i czytanie. Po tym:
Zmartwychwstanie Chrystusa zobaczywszy, trzy razy i: Powstał Jezus z
grobu, trzykrotnie. I pozostałe pieśni. Dziewiątą pieśń
śpiewamy ze stichosami. Także eksapostilarion: Zasnąłeś w ciele,
jako martwy, Królu i Panie, trzykrotnie.

Do psalmów pochwalnych dodajemy stichery Zmartwychwstania, ton 2:

Wszystko, co oddycha, i całe stworzenie sławi Ciebie, Panie,
albowiem Twoim krzyżem zniszczyłeś śmierć, aby pokazać ludziom
Twoje powstanie z martwych, jako jedyny Przyjaciel człowieka.

Niech powiedzą Żydzi, jak żołnierze zgubili strzeżonego Króla?
Dlaczego kamień nie ustrzegł opoki życia? Albo dajcie pogrzebanego,
albo pokłońcie się Zmartwychwstałemu, mówiąc z nami: Chwała
wielości Twoich łask, Zbawco nasz, chwała Tobie.

Anioł siedzący na kamieniu grobowym ogłosił nam, mówiąc:
Radujcie się ludzie i weselcie się! Chrystus powstał z martwych,
Zbawca świata, i wszystko napełnił wonnością. Radujcie się,
ludzie, i weselcie się.

Anioł przed Twoim poczęciem przyniósł Łaski Pełnej „Raduj
się”. Anioł też odsunął kamień z Twego sławnego grobu w Twoim
zmartwychwstaniu. Pierwszy bowiem czasie w smutku głosił znaki
radości, drugi zaś zamiast śmierci głosił nam Władcę Dawcę
Życia. Przeto wołamy do Ciebie: Łaskawco wszystkich, Panie, chwała
Tobie.

Także stichery Paschy z ich stichosami, jak to ukazano na jutrzni
niedzieli. Ektenie i rozesłanie. I godzina pierwsza. Tak przebiega
służba jutrzni w całym Tygodniu Paschalnym.

Czynimy także litię poza monasterem.

Należy wiedzieć, że dzisiaj czynimy wyjście poza monaster, niosąc
chorągwie. W rękach zaś trzymamy świętą Ewangelię, czcigodny
krzyż oraz ikonę Zmartwychwstania Chrystusa i ikonę Przeczystej
Bogurodzicy. Śpiewamy kanon Paschy z teotokionami, na osiem. I
katabasja, także hirmos. Po szóstej pieśni i po Ewangelii mówimy:
Zmartwychwstanie Chrystusa zobaczywszy, trzykrotnie. Także pieśni
siódma, ósma i dziewiąta. I dalszy ciąg molebna, jak to ukazano w
Niedzielę Paschy.

Na Liturgii antyfony Paschy na przemian, jak to ukazano w Niedzielę
Paschy. Prokimenon lekcji, ton 8: Na całą ziemię rozejdzie się ich
głoszenie i aż do krańców ziemi ich słowa. Stichos: Niebiosa
głoszą chwałę Bożą, dzieło rąk Jego obwieszcza firmament.
Lekcja z Dziejów Apostolskich, perykopa 2. Alleluja, ton 1: Niebiosa
sławić będą cuda Twoje, Panie, i prawdę Twoją w zgromadzeniu
świętych. Stichos: Bóg jest wielbiony w zgromadzeniu świętych.
Ewangelia według Jana, perykopa 2. Koinonikon: Przyjmijcie Ciało
Chrystusa, zakosztujcie ze źródła nieśmiertelności. Alleluja,
trzykrotnie.

W jadalni podajemy obfity posiłek dla braci.

