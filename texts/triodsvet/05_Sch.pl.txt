W środę Tygodnia Paschalnego wieczorem,

na nieszporach po: Chrystus powstał z martwych, i ektenii,

śpiewamy trzy stichery zmartwychwstania, ton 5:

Czcigodnym Twoim krzyżem, Chryste, zawstydziłeś diabła i Twoim
zmartwychwstaniem skruszyłeś oścień grzechu, i wybawiłeś nas z
bram śmierci, sławimy Ciebie, Jednorodzony.

Dając zmartwychwstanie rodzajowi ludzkiemu jak owca byłeś
prowadzony na śmierć, czego przerazili się książęta otchłani,
podniosły się wrota płaczu, wszedł bowiem Król Chwały Chrystus,
mówiąc do będących w więzach: „Wyjdźcie” i do będących w
ciemnościach „Pokażcie się”.

Wielki cud, Stwórca niewidzialnych ze względu na przyjaźń do
człowieka ucierpiał ciałem i zmartwychwstał nieśmiertelny.
Przyjdźcie pokolenia ludów, pokłońmy się Jemu, bowiem Jego
łaskawością zostaliśmy wybawieni z oszustwa i nauczyliśmy się
śpiewać jednemu Bogu w Trzech Hipostazach.

Trzy stichery Anatoliosa, ton 5:

Wieczorny pokłon przynosimy Tobie, niezachodzącej Światłości, na
koniec wieków, jak w zwierciadle ciałem zajaśniałej światu,
która zstąpiła aż do otchłani, rozproszyła będącą tam
ciemność i pokazała ludom światłość zmartwychwstania. Dawco
Światłości, chwała Tobie.

Wysławiamy przywódcę naszego zbawienia, Chrystusa, bowiem przez
Niego zmartwychwstałego świat został wybawiony z oszustwa. Raduje
się chór aniołów i ucieka oszustwo demonów, powstaje upadły Adam
i zniweczony zostaje diabeł.

Przez straż zostaliśmy pouczeni o nieprawych: „Ukryjcie powstanie
Chrystusa, przyjmijcie srebrniki i powiedzcie, że gdy spaliśmy to z
grobu został wykradziony martwy”. Któż kiedyś słyszał, żeby
skradziono zmarłego? Albo o namaszczonym i nagim, który pozostawił
w grobie swój całun? Nie oszukujcie się, Żydzi, przywyknijcie do
mów prorockich i zrozumcie, że On zaiste jest Zbawicielem świata i
wszechmocnym.

Chwała: Panie, który zniewoliłeś otchłań i zdeptałeś śmierć,
Zbawco nasz, i oświeciłeś krzyż Twoim krzyżem, zmiłuj się nad
nami.

I teraz. Teotokion: W Czerwonym Morzu została niegdyś napisana
postać Oblubienicy nieznającej małżeństwa. Tam Mojżesz, który
rozdzielił wody, tutaj zaś Gabriel, sługa cudu, wtedy po głębinie
szedł suchy Izrael, teraz zaś Chrystusa bez nasienia rodzi Dziewica.
Morze po przejściu Izraela pozostało nieprzebytym, Nieskalana po
urodzeniu Emanuela pozostała niezniszczona, Będący i Przedwieczny
Boże, który zjawiłeś się jako człowiek, zmiłuj się nad nami.

Wejście z kadzielnicą. Pogodna Światłości. Prokimenon, ton 7:
Wysłuchaj, Boże, modlitwę moją, i nie gardź błaganiem moim.
Stichos 1: Zważ na mnie i wysłuchaj mnie. Stichos 2: Albowiem
sprowadzili na mnie nieprawość. Stichos 3: Wołałem do Boga i Pan
wysłuchał mnie, wieczorem, rano i w południe. I znowu: Wysłuchaj,
Boże, modlitwę moją, i nie gardź błaganiem moim. Ektenia oraz:
Pozwól, Panie, w wieczór ten. I wszystko pozostałe, jak to już
opisano.

Na stichownie stichera zmartwychwstania, ton 5:

Ciebie, wcielonego Zbawcę Chrystusa, który nie rozłączył się z
niebiosami, wysławiamy w słowach pieśni, albowiem przyjąłeś
krzyż i śmierć za nasz rodzaj jako Przyjaciel człowieka, Bóg,
który przewrócił bramę otchłani i zmartwychwstał po trzech
dniach, zbawiając dusze nasze.

Stichery Paschy z ich stichosami, jak to już omówiono. Chrystus
powstał z martwych, trzykrotnie. I rozesłanie.

W czwartek Tygodnia Paschalnego na jutrzni,

ma miejsce cała służba, jak ją już opisano.

Do psalmów pochwalnych dodajemy cztery stichosy i śpiewamy stichery
zmartwychwstania, ton 5:

Panie, pomimo grobu opieczętowanego przez nieprawych wyszedłeś z
grobu, jak i zrodziłeś się z Dziewicy. Bezcieleśni Twoi aniołowie
nie rozumieją, jak się wcieliłeś, strzegący Ciebie żołnierze
nie czuli, kiedy zmartwychwstałeś, obie bowiem tajemnice są
zapieczętowane dla badających, okazujesz zaś cuda tym, którzy z
wiarą kłaniają się tajemnicy, a nam, opiewającym ją, daj
radość i wielkie miłosierdzie.

Panie, który skruszyłeś wieczne łańcuchy i rozerwałeś więzy,
powstałeś z grobu, strzeżony w pieczarze, pozostawiwszy całuny
pogrzebowe na świadectwo Twego prawdziwego pogrzebu na trzy dni, i
uprzedziłeś uczniów w Galilei. Wielkie jest Twoje miłosierdzie,
Niedościgniony Zbawco, zmiłuj się i zbaw nas.

Panie, niewiasty szły do grobu zobaczyć Ciebie, Chryste, który
ucierpiałeś ze względu na nas i przyszedłszy znalazły anioła
siedzącego na kamieniu, przeto ogarnął je strach, a on zawołał do
nich, mówiąc: Zmartwychwstał Pan! Powiedzcie uczniom, że powstał
z martwych, zbawiając dusze nasze.

Panie, jak wyszedłeś z opieczętowanego grobu, tak i wszedłeś przy
zamkniętych drzwiach do Twoich uczniów, pokazując im cielesne rany,
które podjąłeś, wielce cierpliwy Zbawco, albowiem przecierpiałeś
rany będąc z nasienia Dawida, a jako Syn Boży wyzwoliłeś świat.
Wielkie jest Twoje miłosierdzie, Niedościgniony Zbawco, zmiłuj się
i zbaw nas.

Także stichery Paschy z ich stichosami. Chrystus powstał z martwych,
trzykrotnie, i rozesłanie. Godziny Paschy.

Na Liturgii antyfony Paschy. Prokimenon, ton 3: Śpiewajcie Bogu
naszemu, śpiewajcie, śpiewajcie Królowi naszemu, śpiewajcie.
Stichos: Wszystkie narody, zaklaszczcie w dłonie, zakrzyknijcie Bogu
głosem radosnym. Lekcja z Dziejów Apostolskich, perykopa 6.
Alleluja, ton 4: Idź, trudź się, przynoś owoc, i króluj ze
względu na prawdę, łagodność i sprawiedliwość. Stichos:
Umiłowałeś sprawiedliwość i znienawidziłeś nieprawość.
Ewangelia według Jana, perykopa 8. Koinonikon: Przyjmijcie Ciało
Chrystusa, zakosztujcie ze źródła nieśmiertelności. Alleluja.

