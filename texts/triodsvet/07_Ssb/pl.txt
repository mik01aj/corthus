W piątek Tygodnia Paschalnego wieczorem,

po: Chrystus powstał z martwych, i ekteniach, do: Panie, wołam do
Ciebie,

dodajemy sześć stichosów i śpiewamy stichery zmartwychwstania, ton
8:

Wieczorną pieśń i duchową służbę Tobie, Chryste, przynosimy,
albowiem zechciałeś zmiłować się nad nami zmartwychwstaniem.

Panie, Panie, nie odrzucaj nas od Twego oblicza, ale zechciej
zmiłować się nad nami zmartwychwstaniem.

Raduj się święty Syjonie, matko Kościołów, przybytku Boga, Tyś
bowiem pierwszy przyjął odpuszczenie grzechów przez
zmartwychwstanie.

Trzy stichery Anatoliosa, ton 8:

Słowo Boga, zrodzone przed wiekami, w czasach ostatecznych
dobrowolnie wcieliło się w nieznającą małżeństwa,
przecierpiało śmiertelne ukrzyżowanie i dawno temu uśmierconego
człowieka zbawiło swoim zmartwychwstaniem.

Sławimy, Chryste, Twoje powstanie z martwych, przez któreś uwolnił
ród Adama z niewoli i dał światu jako Bóg życie wieczne i wielkie
miłosierdzie.

Chwała Tobie, Chryste Zbawco, Synu Boży Jednorodzony,
przygwożdżony do krzyża i powstały z grobu trzeciego dnia.

Chwała: Sławimy Ciebie, Panie, który dobrowolnie dla nas
przecierpiałeś krzyż i kłaniamy się Tobie, Wszechmocny Zbawco.
Nie odrzucaj nas od Twego Oblicza, lecz usłysz i zbaw nas
zmartwychwstaniem Twoim, Przyjacielu człowieka.

I teraz. Teotokion: Król niebieski z przyjaźni do człowieka
pojawił się na ziemi i żył z ludami. Od Dziewicy bowiem czystej
otrzymał ciało i z Niej przyszedł na ziemię. Jeden jest Syn,
różny co do natur, ale nie co do Hipostazy. Przeto głosimy, że On
jest zaprawdę doskonałym Bogiem i doskonałym człowiekiem,
Chrystus, nasz Bóg, do którego módl się, Matko Oblubienico
Dziewicza, aby zmiłował się nad duszami naszymi.

Wejście. Pogodna Światłości. Prokimenon, ton 8: Dałeś
dziedzictwo swoje lękającym się Ciebie. Stichos 1: Z krańców
ziemi do Ciebie zawołałem. Stichos 2: Ukryję się w cieniu
skrzydeł Twoich. Stichos 3: Tak zaśpiewam imieniu Twemu na wieki. I
znowu: Dałeś dziedzictwo swoje lękającym się Ciebie. Także
ektenia. Pozwól, Panie, w wieczór ten, i ciąg dalszy.

Na stichownie stichera zmartwychwstania, ton 8:

Wstąpiłeś na krzyż, Jezu, który zstąpiłeś z niebios,
przyszedłeś bowiem na śmierć, Życie nieśmiertelne, do będących
w ciemnościach Światłość prawdziwa, do upadłych zmartwychwstanie
wszystkich, nasze oświecenie i Zbawco nasz, chwała Tobie.

Także stichery Paschy z ich stichosami. Chrystus powstał z martwych,
trzykrotnie i rozesłanie.

W sobotę Tygodnia Paschalnego na jutrzni,

cała służba jak to już zostało opisane.

Do psalmów pochwalnych dodajemy cztery stichery zmartwychwstania, ton
8:

Panie, chociaż i stanąłeś przed trybunałem sądzony przez
Piłata, to nie odstąpiłeś od tronu z Ojcem zasiadając, i
powstałeś z martwych, wyzwalając świat z niewoli obcego jako
szczodry i Przyjaciel człowieka.

Panie, chociaż i jako martwego położyli Ciebie w grobie Żydzi, a
jako Króla śpiącego pilnowali Ciebie żołnierze i jako skarbnicę
życia pieczęcią opieczętowali, Ty powstałeś i dałeś
niezniszczalność duszom naszym.

Panie, jako oręż na diabła dałeś nam Twój krzyż, drży bowiem
wróg i trzęsie się, nie mogąc patrzeć na moc jego, albowiem
podnosi zmarłych i niszczy śmierć. Przeto kłaniamy się pogrzebowi
Twemu i zmartwychwstaniu.

Anioł Twój, Panie, głoszący zmartwychwstanie, przeraził straże,
niewiastom zaś ogłosił, mówiąc: Dlaczego żywego szukacie
pośród umarłych? Powstał jako Bóg i dał życie światu.

Także stichery Paschy z ich stichosami. Chrystus powstał z martwych,
trzykrotnie. Ektenie i rozesłanie. Godzina pierwsza. Godziny Paschy.

Na Liturgii antyfony Paschy. Prokimenon lekcji, ton 3: Pan
oświeceniem moim i Zbawcą moim, kogóż mam się lękać? Stichos:
Pan obrońcą życia mego, kogóż się przestraszę? Lekcja z
Dziejów Apostolskich, perykopa 8. Alleluja, ton 5: Pan zakrólował,
w majestat jest obleczony. Stichos: A świat, który umocnił, nie
zachwieje się. Ewangelia według Jana, perykopa 11. Koinonikon:
Przyjmijcie Ciało Chrystusa, zakosztujcie ze źródła
nieśmiertelności. Alleluja.

MODLITWA NA PODZIELENIE ARTOSU

W SOBOTĘ TYGODNIA PASCHALNEGO

Po Boskiej Liturgii artos zostaje przyniesiony do jadalni, gdzie
śpiewamy trzy razy: Chrystus powstał z martwych, z pokłonami, Ojcze
nasz i po zwykłym pobłogosławieniu posiłku diakon mówi: Do Pana
módlmy się.

Chór: Panie, zmiłuj się.

Kapłan odmawia nad artosem tę modlitwę:

Panie Jezu Chryste, Boże nasz, chlebie anielski, chlebie życia
wiecznego, który zstąpił z niebios i nakarmił nas w te świetliste
dni pokarmem duchowym Twoich Bożych dobrodziejstw, ze względu na
Twoje zbawcze zmartwychwstanie po trzech dniach, wejrzyj i teraz,
pokornie prosimy Ciebie, na modlitwy i dziękczynienia nasze, i jak
pobłogosławiłeś pięć chlebów na pustyni, i teraz pobłogosław
chleb ten, aby wszyscy spożywający go stali się godni
błogosławieństwa cielesnego i duchowego oraz zdrowia, przez łaskę
i litość Twojej przyjaźni do człowieka. Ty bowiem jesteś
uświęceniem naszym i Tobie chwałę oddajemy z Ojcem Twoim
niemającym początku i z Najświętszym, i Dobrym, i Życiodajnym
Twoim Duchem, teraz i zawsze, i na wieki wieków.

Chór: Amen.

Artos dzieli się i rozdaje wszystkim przed obiadem. Można go także
podzielić na Liturgii po modlitwie odmawianej przed amboną i rozdać
wiernym zamiast antydoronu.

Po rozesłaniu Liturgii bracia idą z cerkwi do jadalni, a przed nimi
diakon niesie artos, ale bez ikony Zmartwychwstania Chrystusa. W tym
czasie paraeklezjarcha i bracia uderzają we wszystkie dzwony. W
jadalni, gdy bracia usiądą, kelarios dzieli chleb podnoszony przez
cały tydzień i zamiast panagii rozdaje braciom przed ich zwykłym
posiłkiem, i w ten sposób artos zostaje spożyty. Najpierw mówi
się: Chrystus powstał z martwych, także: Ojcze nasz, i zwykłe
pobłogosławienie stołu. I siadamy, aby jeść. Lektor natomiast
zaczyna czytanie. Podajemy obfity posiłek. Po skończonym posiłku
wstajemy i śpiewamy: Chrystus powstał z martwych, trzykrotnie.
Błogosławiony Bóg, który okazuje nam miłosierdzie i karmi nas.
Także: Chwała Tobie, Panie, chwała Tobie Święty. Chwała, i
teraz. Panie, zmiłuj się, trzykrotnie. Pobłogosław. Diakon bierze
zwykły chleb, podnoszony przez cały rok trzema palcami, obiema
rękoma, znaczy nimi znakiem krzyża panagiarion i zamiast: Wielkie
jest imię Świętej Trójcy, mówi: Chrystus zmartwychwstał!, a my
odpowiadamy: Prawdziwie zmartwychwstał. Także podnosi część nad
ikonę Bogurodzicy, mówiąc: Najświętsza Bogurodzico, pomagaj nam.
My zaś: Dla Jej modlitw, Chryste Boże, zmiłuj się nad nami i zbaw
nas. I mówimy: Uwielbiamy Ciebie, wszystkie pokolenia oraz hirmos
dziewiątej pieśni kanonu: Zajaśniej, zajaśniej, z dwoma
troparionami, i znowu: Zajaśniej, zajaśniej. I mówi przełożony:
Dla wielu modlitw błogosławionej Władczyni, a my odpowiadamy: Dla
Jej modlitw, Chryste Boże, zmiłuj się nad nami. Kapłan:
Miłosierny i szczodry Pan daje pokarm tym, którzy Go się lękają.
My zaś: Chrystus powstał z martwych, trzykrotnie, trisagion i po:
Ojcze nasz, hypakoe: Niewiasty od Marii. Chwała, i teraz. Gdy do
grobu zstąpiłeś, o Nieśmiertelny. Panie, zmiłuj się,
trzykrotnie. Pobłogosław. Błogosławiony Bóg, który okazuje nam
miłosierdzie i karmi nas ze swoich obfitych darów, my: Amen. I
zwykłe pożegnanie.

Tak samo czynimy aż do zakończenia święta Paschy.
