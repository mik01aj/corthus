PIĄTA NIEDZIELA PO ŚWIĘCIE PASCHY,

SAMARYTANKI.

W sobotę wieczorem na małych nieszporach,

do: Panie, wołam do Ciebie, dodajemy cztery stichery
zmartwychwstania, ton 4: Nieustannie kłaniamy się, Chryste Boże.
Zakaz drzewa nieposłuszeństwa. Bramy otchłani skruszyłeś, Panie.
Przyjdźcie ludzie, opiewajmy zmartwychwstanie. Chwała. Ton 6. Przy
studni Jakubowej (wszystkie stichery patrz w wielkich nieszporach).

I teraz. Teotokion dogmatikon, ton 4: Poczęłaś bez nasienia i
niewypowiedzianie zrodziłaś Tego, który silnych zrzucił z tronów
i wywyższył pokornych, podniósł róg swoich pomazańców,
sławiących krzyż, pogrzeb i chwalebne zmartwychwstanie Chrystusa.
Przeto Ciebie, Bogurodzico, orędowniczkę tak licznych dobrodziejstw,
błogosławimy w niemilknących pieśniach jako zawsze modlącą się
o zbawienie dusz naszych.

Na stichownie stichera zmartwychwstania: Panie, wstąpiwszy na krzyż
(patrz w wielkich nieszporach).

Także stichery isomelosy Najświętszej Bogurodzicy, ton 4:

Prosomion: Wezwany z wysoka.

Stichos: Wspomnę imię Twoje w każdym pokoleniu i pokoleniu.

Z niemającego początku Ojca Syn przedwieczny Bóg ze względu na
przychylność i zbawienie ludzi stał się człowiekiem, aby teraz
dać pierwszemu stworzonemu raj, a wtedy wybawi całą naturę z
oszustwa węża i zbawi upadły obraz jako dokonujący pożytecznej
zmiany, przeto Matką uczynił czystą Oblubienicą jako nieskalaną,
którą wszyscy uwielbiamy jako kotwicę i ucieczkę.

Stichos: Posłuchaj, córko, spójrz i nakłoń ucha twego.

Wcielonego Stwórcę wszystkich miałaś w Twoim łonie,
pobłogosławiona przez Boga, który przyjął na siebie kształt
człowieka, przedtem upadłego przez przestępstwo wężowe.
Urodziłaś bowiem nam Boga w niewypowiedziany sposób i przez Twoje
zrodzenie wyzwoliłaś ze zniszczenia całą naszą zniszczałą
naturę. Przeto śpiewamy i sławimy Twoją łaskę, Dziewico
Oblubienico, nie przestawaj modlić się o zbawienie dusz naszych.

Stichos: Możni narodu będą błagać przed obliczem twoim.

Otworzywszy nam wszystkim wielość Twych zmiłowań i niezgłębioną
głębię łaskawości, zgładź wszystkie grzechy sług Twoich, masz
bowiem jako Matka Boża, Nieskalana, władzę tworzenia i wszystko
prowadzisz jak chcesz mocą Twoją. Łaska bowiem Ducha Świętego
jawnie zamieszkała w Tobie i zawsze pomaga Tobie we wszystkim,
Błogosławiona.

Chwała. Ton 8: Gdy przyszedłeś w ciele (patrz wielkie nieszpory).

I teraz. W połowie święta, gdy nauczałeś, Zbawco, mówili Żydzi:
„Jakże On zna Pisma, skoro się nie uczył?” Nie rozumieli, że
Ty jesteś Mądrością, która urządziła świat, chwała Tobie.

Troparion zmartwychwstania, ton 5: Radosną nowinę zmartwychwstania
(patrz na jutrzni).

Chwała, i teraz. W połowie święta spragnioną duszę moją napój
wodami pobożności, jak do wszystkich zawołałeś, Zbawco: „Kto
pragnie, niech przyjdzie do mnie i pije”. Źródło życia naszego,
Chryste Boże, chwała Tobie.

I rozesłanie.

__________

Na wielkich nieszporach,

dodajemy dziesięć stichosów i śpiewamy trzy stichery
zmartwychwstania, jeden Anatoliosa,

trzy połowie święta i trzy isomelosy Samarytance.

Stichery zmartwychwstania, ton 4:

Nieustannie kłaniamy się, Chryste Boże, życiodajnemu Twemu
krzyżowi, sławimy Twoje zmartwychwstanie trzeciego dnia. Przez nie
bowiem odnowiłeś zniszczoną ludzką naturę, Wszechmocny, i
odnowiłeś nam wejście na niebo jako jedyny dobry i Przyjaciel
człowieka.

Zakaz drzewa nieposłuszeństwa rozwiązałeś, Zbawco, na drzewie
krzyża dobrowolnie przygwożdżony i do otchłani zstąpiłeś,
Mocny, i więzy śmierci jako Bóg rozwiązałeś. Przeto kłaniamy
się Twemu powstaniu z martwych, z radością wołając: Wszechmocny
Panie, chwała Tobie!

Bramy otchłani skruszyłeś, Panie, i Twoją śmiercią królestwo
śmierci zniszczyłeś, i rodzaj ludzki uwolniłeś od zniszczenia,
życie i nieśmiertelność dałeś światu, i wielkie miłosierdzie.

Stichera Anatoliosa:

Przyjdźcie ludzie, opiewajmy zmartwychwstanie Chrystusa trzeciego
dnia, przez które zostaliśmy wybawieni z nierozerwalnych więzów
otchłani i wszyscy przyjęliśmy niezniszczalność i życie,
wołając: Ukrzyżowany i zmartwychwstały, zbaw nas przez Twoje
zmartwychwstanie, jedyny Przyjacielu człowieka.

Trzy stichery połowy święta, ton 4:

Nastała połowa dni liczonych od zbawczego powstania,
zapieczętowanych w Boskiej Pięćdziesiątnicy, i oświecamy się
światłością z obydwu stron, jednocząc obie i objawiając
nadejście chwały wniebowstąpienia Władcy.

Słyszy i rozwesela się Syjon, gdy głoszą zmartwychwstanie
Chrystusa, wierni zaś jego synowie rozradowali się widząc Go i
obmywającego Duchem skalanie zabójstwa Chrystusa, gotuje się
uroczyście wesoła połowa obu dni.

Przybliżyło się obfite Boże wylanie na wszystkich, jak napisano,
Ducha: Zakon bowiem głosi przepołowienie, po Chrystusa śmierci,
pogrzebania i zmartwychwstania, od niego danej uczniom prawdziwej
obietnicy pokazującej objawienie Pocieszyciela.

Isomelosy Samarytance, ton 1:

Do źródła przyszedłeś o szóstej godzinie, sam będąc Źródłem
cudów, aby złowić owoc Ewy. Ewa bowiem o tej godzinie wyszła z
raju przez oszustwo węża. Przybliżyła się Samarytanka, aby
zaczerpnąć wody, którą zobaczywszy Zbawca rzekł: „Daj mi pić
wodę, a ja nasycę cię wodą żywą”. A ona pobiegła do miasta,
aby ogłosić ludziom: „Przyjdźcie, zobaczcie Chrystusa Pana,
Zbawcę dusz naszych”.

Ton 2: Gdy Pan przyszedł do studni, Samarytanka błagała Łaskawego:
„Daj mi wodę wiary i przyjmę wody chrztu, radość i
wybawienie”. Dawco życia, Panie, chwała Tobie.

Współniemający początku i współzawsze będący Syn i Słowo
Ojca, przyszedł do źródła będąc Źródłem uzdrowień, a
zaczerpnąć wody przyszła kobieta z Samarii, którą zobaczywszy
Zbawca rzekł: „Daj mi pić wodę, a także idź i zaproś męża
twego”, a ona myśląc, że rozmawia z człowiekiem, a nie z Bogiem,
chcąc ukryć prawdę, mówi: „Nie mam męża”. A Nauczyciel do
niej: „Prawdę powiedziałaś, nie masz męża, pięciu bowiem
miałaś, a ten, którego masz teraz, nie jest twoim mężem”. Ona
zaś zdziwiła się tym słowom i pobiegła do miasta, wołając do
ludzi i mówiąc: „Przyjdźcie, zobaczcie Chrystusa, który daje
światu wielkie miłosierdzie”.

Chwała. Ton 6: Przy studni Jakubowej znalazł Jezus Samarytankę i
poprosił ją o wodę, który obłokami okrywa ziemię. O, cudzie!
Ten, który jest noszony przez cherubinów, rozmawiając z kobietą
nierządnicą, prosząc ją o wodę, który na wodach zawiesił
ziemię, wody poszukuje, który źródła i jeziora wód rozlewa,
chcąc zaiste ją przyciągnąć, złapaną przez wroga zabójcę i
napoić ją wodą żywą, paloną okrutnie w nieprzyzwoitości, jako
jedyny łaskawy i Przyjaciel człowieka.

I teraz. Teotokion, ton 4: Ze względu na Ciebie Boży Rodzic Prorok
Dawid w pieśniach głosił Ciebie, której Bóg uczynił rzeczy
wielkie: „Stanęła Królowa po prawicy Twojej”, Ciebie bowiem
matkę orędowniczkę życia pokazał, bez ojca w Ciebie zechciał
się wcielić Bóg, aby odnowić swój obraz, zniszczony przez żądze
i odnaleźć zbłąkaną w górach owcę, wziąć ją na ramiona,
przynieść do Ojca, ze swej woli połączyć z mocami nieba,
Bogurodzico, i zbawić świat, Chrystus mający wielkie i obfite
miłosierdzie.

Wejście. Prokimenon dnia. Na litii stichera świątyni.

Chwała, i teraz. Ton 3: Niech dzisiaj radośnie weseli się niebo i
ziemia, bowiem Chrystus zjawił się wcielony jako człowiek, aby
Adama wyrwać z klątwy obejmującej cały rodzaj ludzki i przyszedł
do Samarii zachwycając cudami. Stanął bowiem przed kobietą
prosząc o wodę, który obłoki wodami odziewa. Przeto wszyscy wierni
kłaniamy się Temu, który ze względu na nas dobrowolnie się
uniżył z łaskawej rady.

Na stichownie stichera zmartwychwstania, ton 4:

Panie, wstąpiwszy na krzyż zniszczyłeś naszą klątwę
praojcowską, zstąpiłeś do otchłani, wiecznych więźniów
uwolniłeś, dając rodzajowi ludzkiemu niezniszczalność. Przeto
śpiewamy życiodajnemu i zbawczemu Twemu powstaniu.

Stichery Paschy ze stichosami.

Chwała. Ton 8: Gdy zjawiłeś się w ciele, Chryste Boże, z
niewypowiedzianej Opatrzności, Samarytanka usłyszawszy słowo Twoje,
Przyjaciela człowieka, pozostawiła czerpak u studni i pobiegła
powiedzieć będącym w mieście: Przyjdźcie, zobaczcie znawcę serc,
czyż On nie jest oczekiwanym Chrystusem, mającym wielkie
miłosierdzie.

I teraz. Zmartwychwstania Dzień!

Wszystko pozostałe, jak to opisano w poprzednich niedzielach.

Troparion rozesłania, ton 4: Radosną nowinę zmartwychwstania (patrz
na jutrzni).

Chwała, i teraz. Troparion święta, ton 8: W połowie święta
spragnioną duszę moją napój wodami pobożności, jak do wszystkich
zawołałeś, Zbawco: „Kto pragnie, niech przyjdzie do mnie i
pije”. Źródło życia naszego, Chryste Boże, chwała Tobie.

Jeśli nie ma czuwania, to na nabożeństwie o północy kanon
Świętej i Życiodajnej Trójcy z Oktoechosu, ton 4.

Także: Zaprawdę godne to jest, i ciąg dalszy.

Na jutrzni,

po: Bóg i Pan, troparion zmartwychwstania, ton 4:

Radosną nowinę zmartwychwstania poznały od Anioła uczennice Pana i
pradawne osądzenie odrzuciwszy, Apostołom sławiącym mówiły:
„Zrzucona została śmierć, zmartwychwstał Chrystus Bóg, dając
światu wielkie miłosierdzie” (dwa razy).

I święta: W połowie święta spragnioną moją duszę (jeden raz).

Zwykła recytacja Psałterza.

Po pierwszej recytacji Psałterza katyzma poetycka, ton 4:

Spojrzawszy na wejście do grobu i nie mogąc znieść płomienia
anielskiego, niewiasty z wonnościami w lęku dziwiły się, mówiąc:
„Czyżby ukradziono Tego, który łotrowi otworzył raj? Czyżby
powstał Ten, który przed męką głosił zmartwychwstanie? Zaiste,
zmartwychwstał Chrystus, dając będącym w otchłani życie i
zmartwychwstanie”.

Stichos: Powstań, Panie Boże mój, podnieś rękę Twoją, nie
zapominaj na zawsze o ubogich Twoich.

Prosomion: Szybko przybądź.

Powstałeś z grobu jako nieśmiertelny, Zbawco, podniosłeś ze sobą
Twój świat mocą Twoją, Chryste Boże nasz, skruszyłeś w mocy
władzę śmierci i wszystkim pokazałeś zmartwychwstanie,
Miłościwy. Przeto Ciebie sławimy, jedyny Przyjacielu człowieka.

Chwała, i teraz. Teotokion: Od wieków ukryta i aniołom nieznana
tajemnica, przez Ciebie będącym na ziemi objawił się Bóg, w
niewypowiedzianym zjednoczeniu wcielony, i dobrowolnie ze względu na
nas przyjął krzyż przez który wskrzesił pierwszego stworzonego, i
wybawił od śmierci dusze nasze.

Po drugiej recytacji Psałterza katyzma poetycka, ton 4:

Prosomion: Zadziwił się Józef.

Z wyżyn nieba zstąpił w bieli Gabriel i przystąpił do kamienia,
gdzie opoka życia, i wołał do płaczących: „Przestańcie
płakać i łkać, mając teraz miłosierdzie. Ten bowiem, którego
szukacie płacząc, odwagi, zaiste powstał. Przeto zawołajcie do
apostołów, że zmartwychwstał Pan.

Stichos: Będę wyznawał Ciebie, Panie, całym sercem moim, wszystkie
cuda Twoje opowiadać będę.

Z dobrowolnego Twego zamiaru przecierpiałeś krzyż, Zbawco, i
śmiertelni złożyli Ciebie w nowym grobie, Przyjaciela człowieka,
któryś stworzył krańce świata. Przeto związany został obcy,
śmierć okrutnie zniewolona i wszyscy będący w otchłani wołali
życiodajnemu powstaniu Twemu: Chrystus powstał, Dawca życia trwa na
wieki.

Chwała, i teraz. Teotokion isomelos: Zadziwił się Józef widząc
to, co przewyższa naturę i wnikając myślą w kapiący na runo
deszcz, w Twoje poczęcie bez nasienia, Bogurodzico, krzewie ogniem
opalany i niespalany, zakwitła lasko Aarona i świadcząc, zaręczony
Tobie i opiekun Twój, wołał do kapłanów: Dziewica porodziła i po
urodzeniu pozostała Dziewicą.

Także czytanie egzegezy Ewangelii według Jana, homilie 31, 32, 33 i
34.

Po: Błogosławieni nieskalani w drodze, mówimy tropariony
niedzielne: Błogosławiony jesteś, Panie, ton 5. Anielski sobór
zadziwił się, i pozostałe.

Hypakoe, ton 4:

Niewiasty z wonnościami przybiegły do Twego chwalebnego powstania,
Chryste, głosząc Apostołom, że zmartwychwstałeś jako Bóg,
dając światu wielkie miłosierdzie.

Anabatmi, ton 4. Antyfona 1:

Od mej młodości liczne dręczą mnie pokusy, lecz sam mnie ochroń i
zbaw, Zbawco mój.

Którzy nienawidzicie Syjonu, będziecie zawstydzeni przez Pana, jak
trawa w ogniu zostaniecie wysuszeni.

Chwała, i teraz. Duch Święty daje życie wszystkim stworzeniom i
wywyższa w czystości, że jaśnieją troistą jednością świętej
tajemnicy.

Antyfona 2:

Wołam do Ciebie gorąco z głębi mej duszy i niech mnie wysłuchają
Boskie uszy Twoje.

Ten, kto złożył nadzieję w Panu jest większy niż wszyscy
cierpiący.

Chwała, i teraz. Święty Duch toczy zdroje łaski, napajając
wszelkie stworzenie ku ożywieniu.

Antyfona 3:

Niech me serce podniesie się do Ciebie, Słowo, i niech nic nie
pociągnie mnie ku pięknu świata na mą zgubę.

Gdy do Jego Matki ktoś ma miłość, przez Pana goręcej jest
umiłowany.

Chwała, i teraz. W Świętym Duchu bogactwo poznania Boga, widzenia i
mądrości, wszystkie bowiem w Nim Ojcowskie nakazy objawia Słowo.

Prokimenon, ton 4: Powstań, Panie, pomóż nam i wybaw nas dla
imienia Twego. Stichos: Boże, usłyszeliśmy na własne uszy i
ojcowie nasi opowiedzieli nam. Także: Wszystko, co oddycha. Ewangelia
według Jana, jutrzni 7. Zmartwychwstanie Chrystusa zobaczywszy,
trzykrotnie. Psalm 50. I ciąg dalszy.

Także kanony Paschy z hirmosami i teotokionami na sześć, połowie
święta na cztery i Samarytance na cztery.

Kanon Paschy, ton 1.

Pieśń 1

Hirmos: Zmartwychwstania dzień!

Drugi kanon połowie święta, ton 8.

Poemat Andrzeja z Krety.

Hirmos: Morze zgęściłeś, pogrążywszy z orężem pełnego pychy
faraona, i ludzi wybawiłeś suchych, Panie, i zaprowadziłeś ich do
góry świętej, wołających: Śpiewamy Tobie, Bogu naszemu, pieśń
zwycięstwa, albowiem wysławił się.

Poganie zaklaszczcie, Żydzi zapłaczcie, bowiem Dawca życia Chrystus
rozwiązał więzy otchłani i wskrzesił zmarłych, słowem uleczył
choroby. On jest Bogiem naszym, dającym życie wierzącym w imię
Jego.

Cud pokazałeś wodę przemieniając w wino, w Egipcie rzeki
przemieniłeś w krew i wskrzesiłeś zmarłych, znak ten drugi
spełniwszy, chwała niewypowiedzianej Twojej radzie, Zbawco. Chwała
Twemu uniżeniu, przez które nas odnowiłeś.

Jesteś strumieniem zawsze płynącego prawdziwego życia, Panie, Ty
jesteś naszym zmartwychwstaniem. Trudziłeś się, Zbawco mój i
odczuwałeś pragnienie poddając się prawom natury i do Sychem
szedłeś, gdzie Samarytankę poprosiłeś o wodę do picia.

Teotokion: Jedyna pomieściłaś w łonie swego Stwórcę, Rodzicielko
Boga, i ciałem zrodziłaś w niewypowiedziany sposób pozostając
Dziewicą i niczym nie skalawszy dziewictwa. Przeto módl się
nieustannie za Twoją owczarnię do Niego jako do Syna Twego i Boga.

Inny kanon, Samarytance.

Poemat Józefa. Ton 4.

Pieśń 1

Hirmos: Tobie, który poraziłeś Egipt i faraona prześladowcę
pogrążyłeś w morzu, a lud wybawiłeś z niewoli, Mojżesz
zaśpiewał pieśń zwycięską: Albowiem się wysławił.

Pogrzebany powstał, podniósł ze sobą rodzaj ludzki, niech się
raduje całe stworzenie i duchowe obłoki niech dzisiaj jawnie kropią
prawdę.

Dobrowolnie przyjąwszy krzyż po trzech dniach powstałeś z
martwych, opustoszyłeś skarbnice otchłani, Przywódco życia,
Panie, i wyprowadziłeś skowane dusze.

Niewiasty z mirrą ujrzały jaśniejącego anioła i z lękiem
uciekły od grobu, dowiedziawszy się zaś o zmartwychwstaniu
Chrystusa, gorliwie głosiły to uczniom.

Panie, który pokrywasz wodami podniebne góry, będąc wodą Ojca,
Samarytance proszącej o Twoją czcigodną wodę, dałeś poznać
łaskawość Twoją.

Chwała. Triadikon: O, Trójco, jako Stwórca wszystkich zbawiaj i daj
nam oczyszczenie grzechów jako najłaskawsza, z wiarą czystą
sławiących Ciebie, Ojcze, Synu i Duchu.

I teraz. Teotokion: Raduj się, tronie ognisty. Raduj się, złoty
świeczniku. Raduj się, obłoku światłości. Raduj się, pałacu
Słowa i duchowy ołtarzu, która godnie nosiłaś Chrystusa, Chleb
życia.

Pieśń 3

Hirmos: Umocniło się serce moje w Panu, podniesiony został róg
mój w Bogu moim, otworzyłem przeciwko wrogom moje usta i
rozweseliłem się Twoim zbawieniem.

„Nie sądźcie z pozorów, Żydzi” – uczył mówiąc Władca,
gdy przyszedł do Świątyni, jak jest napisane, w połowie święta
według Zakonu.

Nie sądźcie z pozorów, Żydzi, Chrystus bowiem przyszedł, o
którym mówili prorocy jako idącym z Syjonu i przyzywającym świat.

Jeśli słowom nie wierzycie, Żydzi, to wierzcie czynom Władcy.
Dlaczego oszukujecie samych siebie odrzucając Świętego, o którym
pisał Mojżesz w Zakonie?

Teotokion: Jeden z Trójcy byłeś widziany w ciele nie zmieniając
natury, Panie, ani też nie spaliłeś niezniszczalnego łona
Rodzącej, będąc cały Bogiem i ogniem.

Inny kanon.

Hirmos: Umocniło się serce moje w Panu, dającym spełnienie próśb
modlącemu się, albowiem zaniemógł łuk potężnych i to, co
słabe, przepasało się mocą.

Dobrowolnie zostałeś podniesiony na drzewie, Słowie, co widząc
rozpadły się kamienie i całe stworzenie kłania się, a martwi
powstają z grobów jak ze snu.

Widząc Ciebie z duszą przychodzącego do otchłani, Słowo,
wszystkie dusze sprawiedliwych, uwolnione z wiecznych więzów,
wysławiały w pieśniach przewyższającą rozumienie moc Twoją.

Dlaczego dziwicie się? Dlaczego Władcy szukacie w grobie, niewiasty
z mirrą? Powstał i świat podniósł ze sobą – jaśniejący
anioł głosił niewiastom z mirrą.

Będąc życiem, Panie, i Źródłem nieśmiertelności, usiadłeś
przy źródle, Szczodry, i Twoimi mądrymi wodami napełniłeś
proszącą Samarytankę, śpiewającą Tobie.

Chwała. Triadikon: Jeden nad wszystkimi w Trójcy Bóg jest opiewany,
Ojciec i Syn, i Boży Duch, którego z lękiem sławią zastępy
niebieskie, śpiewając: Święty, Święty, Święty jesteś, Panie.

I teraz. Teotokion: W niewypowiedziany sposób poczęłaś w łonie
Twoim Boga wszystkich, Dziewico Matko i zrodziłaś Go, co przewyższa
myśli i słowa, pozostając Dziewicą jak i przed narodzeniem,
Oblubienico Boża.

Kontakion połowy święta i ikos.

Katyzma poetycka Samarytance, ton 4:

Prosomion: Wzniosłeś się.

Niech się raduje niebo, niech weseli się ziemia, albowiem Chrystus z
Dziewicy zjawił się jako człowiek, i całą ludzkość wybawił ze
zniszczenia swoją śmiercią. Cuda zaś zajaśniały kobiecie
Samarytance, proszącej o wodę, którą daje Źródło uzdrowień
jako jedyny Nieśmiertelny.

Chwała, i teraz. Ton 4. Prosomion: Mądrości Dawco i Władco,
przyszedłeś na święto Zakonu i w Świątyni usiadłeś nauczając,
tak mówiąc wszystkim: „Przyjdźcie, spragnieni, pijcie wodę,
którą ja teraz daję, rozkoszujcie się nią wszyscy ludzie jako
życiem od Boga i pokarmem”.

Pieśń 4

Hirmos: Prorok Habakuk duchowymi oczyma przewidział przyjście Twoje,
Panie, przeto i wołał: Z południa przyjdzie Bóg, chwała mocy
Twojej, chwała uniżeniu Twemu.

Jeśli Mesjasz powinien przyjść, to Mesjaszem jest Chrystus.
Dlaczego więc nie wierzycie Jemu, nieprawi? Oto przyszedł i
świadczy o Nim to, co czyni: wodę uczynił winem, paralityka
uleczył słowem.

Nie rozumiejąc Pisma oszukujecie samych siebie wszyscy wy, nieprawi
Żydzi. Zaiste bowiem przyszedł Chrystus i wszystkich oświecił,
okazał wśród was liczne znaki i cuda, a wy nadaremno odrzucacie
prawdziwe życie.

Jeden czyn pokazałem wam, a wszyscy już dziwicie się – mówił
Chrystus do Żydów. – Wy i w sobotę obrzezacie człowieka, więc
dlaczego oczerniacie mnie, który słowem podźwignąłem paralityka?

Liczne dokonałem czyny i z powodu którego z nich rzucacie we mnie
kamieniami? – wołał Chrystus do Żydów oskarżając – Czy o to,
że człowieka uzdrowiłem słowem? Nie sądźcie ludzi z pozorów.

Inny kanon.

Hirmos: Usłyszałem, Boże, głos Twój i uląkłem się, poznałem
czyny Twoje i przeraziłem się, Panie, albowiem Twoją chwałą
napełniła się ziemia.

Niech się weselą niebiosa, niech świętuje całe stworzenie,
powstał Pan i zjawił się wszystkim swoim mądrym apostołom.

Zniszczona została Twoja moc, śmierci, gdy zmarł Chrystus, martwi
wyszli z grobów jak z komnat ślubnych wraz z Jego powstaniem.

Dlaczego płaczecie, o niewiasty? Dlaczego z wiarą szukacie
Nieśmiertelnego? Powstał, jak rzekł – anioł powiedział do
niewiast z mirrą.

Proszącej Samarytance dałeś wodę, Panie, poznanie Twojej władzy.
Przeto na wieki nie zapragnie ten, kto opiewa Ciebie.

Chwała. Triadikon: O Trójco nadprzyrodzona, Ojcze i Słowie, i Boży
Duchu, jedna mocy wspólnie niemająca początku! Zbaw nas wszystkich,
z wiarą opiewających Ciebie.

I teraz. Teotokion: Dawno temu prawodawca widział Ciebie jako
niespalający się krzew, Daniel ujrzał Ciebie jako górę świętą,
jedyna Dziewico Matko, Władczyni.

Pieśń 5

Hirmos: Panie Boże nasz, pokój daj nam, Panie Boże nasz, nabądź
nas, Panie, poza Tobą innego nie znamy, imię Twoje wywyższamy.

Cudami upiększyłeś apostołów Twoich, wywyższyłeś czynami
uczniów, w całym świecie wysławiony Zbawco nasz, i dałeś im
królestwo Twoje.

Uczniowie oświecili wszystkie krańce ziemi cudami i naukami, i w
różnoraki sposób głosili, Chryste Zbawco, słowo królestwa Twego.

Oddajemy chwałę Twemu królestwu, śpiew przynosimy Tobie, który ze
względu na nas objawiłeś się na ziemi, oświeciłeś świat i
wezwałeś Adama.

Teotokion: Twoje łono było świętym ołtarzem, mającym niebieski
chleb, z którego każdy, kto pożywa nie umiera, jak rzekł Karmiciel
wszystkich, Rodzicielko Boga.

Inny kanon.

Hirmos: Niech mi zajaśnieje, Panie, światłość nakazów Twoich,
albowiem dla Ciebie od poranku czuwa duch mój i śpiewa Tobie: Ty
jesteś Bogiem naszym i do Ciebie przybiegam, Królu świata.

Wczesnym rankiem niewiasty z mirrą przyszły do Twego świętego
grobu, ujrzały jaśniejącego młodzieńca i ulękły się,
dowiedziawszy się o Twoim powstaniu.

Śmierć uśmiercona, otchłań zniewolona, będący w więzach
zostali wyzwoleni przez zmartwychwstanie Chrystusa, rozradujmy się i
zaklaszczmy w dłonie, wesoło świętując.

Apostołowie rozradujcie się i aniołowie weselcie się, wszyscy
zrodzeni z ziemi radujcie się. Pan zmartwychwstał, zniszczenie
zostało zrzucone, ustał smutek i weseli się Adam.

Będąc źródłem życia, Panie, dawno temu dałeś proszącej
kobiecie Samarytance wodę przebaczenia i poznania. Przeto opiewamy
niewypowiedziane łaski Twoje.

Chwała. Triadikon: Jedną Trójhipostatyczną Trójcę jednoistotną,
Ojca, Słowo i Ducha Świętego, nierozdzielnego naturą Boga jedynego
czcimy, Stwórcę i Pana, i Władcę wszystkich.

I teraz. Teotokion: Ciebie, Czysta, nazywamy bramą nie do przejścia
i rolą bez uprawy, naczyniem noszącym mannę i rączką,
świecznikiem i kadzielnicą niematerialnego węgla.

Pieśń 6

Hirmos: Jako wodami morskimi, Przyjacielu człowieka, falami
życiowymi zalewamy jak Jonasz wołam do Ciebie: Wyprowadź ze
zniszczenia życie moje, łaskawy Panie.

Ty, który trzymasz wszystkie krańce świata, wszedłeś i
nauczałeś w Świątyni ludy słowem prawdy, Jezusie, w święto
przepołowienia, jak woła Jan.

Wykonałeś dzieło Ojca, czynami przekonując o słowach Twoich,
dokonując uzdrowień i znaków, Zbawco, podnosząc paralityka,
oczyszczając trędowatych i wskrzeszając martwych.

Niemający początku Syn był początkiem, przyjąwszy nasze ciało i
wcieliwszy się, i nauczając pośrodku święta, mówił:
„Przyjdźcie do zawsze płynącego źródła, zaczerpnijcie
życia”.

Teotokion: Opiewamy Ciebie jako Dziewicę po zrodzeniu, Ciebie jedyną
sławimy jako Dziewicę i Matkę, czysta Oblubienico Boża, młoda
Dziewczyno, z Ciebie bowiem zaiste wcieliwszy się Bóg nas odnowił.

Inny kanon.

Hirmos: Niech nie pochłonie mnie burza wodna ani też nie ogarnie
mnie głębia, wrzucony jestem w głębiny serca morskiego moich
złości, przeto wołam jak Jonasz: Niech moje życie od zniszczenia
złości wstąpi ku Tobie, Panie.

Na krzyżu przygwoździli Ciebie, nieprawi i włócznią przebili,
Chryste, a Dostojny Józef pogrzebał Ciebie w nowym grobie, z
którego zmartwychwstałeś w chwale, wskrzesiwszy ze sobą całe
stworzenie, Zbawco, śpiewające Twemu panowaniu.

Łańcuchy i bramy otchłani silnie skruszyłeś, Władco, i
zmartwychwstałeś jako Bóg, a spotkawszy niewiasty, powiedziałeś
„Radujcie się”, i posłałeś je, aby powiedziały uczniom:
„Życie powstało i było widziane, oświecające krańce
świata”.

Dlaczego płaczecie? Dlaczego niesiecie mirrę jak śmiertelnemu,
niewiasty? – wołał dawno temu bardzo jaśniejący młodzieniec,
który zjawił się – Powstał Chrystus i pozostawił bezużyteczne
całuny, idźcie i ogłoście przyjaciołom Jego zmartwychwstanie.

Będąc strumieniem obfitego życia, Panie, i otchłanią
miłosierdzia, Dobry, po wędrówce usiadłeś blisko studni
przysięgi i powiedziałeś do Samarytanki: „Daj mi pić wody, abyś
otrzymała wody odpuszczenia”.

Chwała. Triadikon: Z mocami bezcielesnymi śpiewam z wiarą Ojcu
niemającemu początku i Synowi współtronującemu, i Duchowi
Jednoistotnemu, jedna istota, natura i chwała, jedno królestwo Boga
wszystkich i Stwórcy, który wszystko utrzymuje.

I teraz. Teotokion: Opiewamy Ciebie, czysta Dziewico, która jedyna
urodziłaś i zachowałaś nienaruszone łono, tronie Pana, bramo,
góro, duchowy świeczniku, jaśniejący pałacu Boży, cieniu Jego
chwały, arko, naczynie z manną i ołtarzu.

Kontakion, ton 8:

Prosomion: Jako początki.

Samarytanka z wiarą przyszła do studni, widzi Ciebie, mądrości
wodę, którą obficie napełnia się, dziedzicząc na wieczność
wyższe królestwo, jako zawsze sławiona.

Ikos: Usłyszmy czyste tajemnice, jak naucza nas Jan, które miały
miejsce w Samarii, że Pan rozmawiał z niewiastą, prosił o wodę,
który wodę zebrał w ich zbiorniki, który jest współtronujący z
Ojcem i Duchem. Przyszedł bowiem poszukiwać swego obrazu jako
wiecznie sławny.

Synaksarion z Menei.

Synaksarion Triodionu:

Stichosy: Przyszłaś otrzymać zniszczalną wodę, niewiasto,

Żywą czerpiesz, którą obmywasz skalania duszy.

Modlitwami Twojej męczennicy Fotyny, Chryste Boże, zmiłuj się nad
nami. Amen.

Pieśń 7

Hirmos: Chaldejski piec ogniem rozpalany zraszany Duchem, Bożą
obecnością, dzieci śpiewały: Błogosławiony jesteś, Boże ojców
naszych.

Ciałem potrudziłeś się, odpocznienie wszystkich, wolą
odczuwałeś pragnienie, Źródło cudów, prosiłeś o wodę, który
głosiłeś wodę życia, Jezu.

Rozmawiałeś z kobietą Samarytanką, Panie, oskarżając szaleństwo
nieprawych Żydów. Ona bowiem uwierzyła w Ciebie jako Syna Bożego,
oni zaś odrzucili Ciebie.

Chleb spożywając ciała Pańskiego i krew przyjmując z boku
Władcy, żyjmy odnowieniem ducha, żyjąc łaską.

Teotokion: W Twoim łonie pomieściłaś nieogarnione Słowo, Twoimi
piersiami karmiłaś Karmiciela świata, w objęciach nosiłaś
naszego Stwórcę, czysta Rodzicielko Boga.

Inny kanon.

Hirmos: Nie porzucaj nas do końca ze względu na Twoje imię i nie
zrywaj Twego przymierza, nie zabieraj nam Twego miłosierdzia, Panie
Boże Ojców naszych, wysławiany na wieki.

Z nieprawymi dobrowolnie zostałeś policzony, Chryste szczodry, w
czasie Bożej męki, co widząc zatrzęsła się ziemia i kamienie na
wszystko dokonujący znak rozpadły się w zdumiewający sposób, i
powstali zmarli od wieków.

Z duszą zstąpiłeś w krainy głębin otchłani, mężnie
wyprowadzając wszystkich związanych, których od wieków przyjęła
śmierć, gorzki oprawca, wołających do Ciebie: Jezusie Boże,
chwała Twej budzącej bojaźń Opatrzności.

Dlaczego wśród martwych poszukujecie żyjącego na wieki? Powstał,
jak i rzekł. Oto widzicie niepotrzebne całuny i pusty grób –
wołał do niewiast z mirrą młodzieniec, który im się zjawił. –
Idźcie szybko i powiedzcie apostołom.

Jesteś wodą życia! – Samarytanka zawołała do Chrystusa. –
Napój mnie, Słowo, zawsze spragnioną Twojej Bożej łaski, abym nie
wiedzieć komu, Jezusie Panie, była trzymana w znoju niewiedzy, ale
głosiła Twoje wspaniałości.

Chwała. Triadikon: Opiewamy Ojca i Syna, i Bożego Ducha,
nierozdzielną Trójcę w swej naturze, rozdzielną na Osoby, jedną
istotę, połączoną, niemającą początku, Stwórcę wszystkich i
Boga, któremu śpiewają wszystkie zastępy niebios.

I teraz. Teotokion: Po budzącym bojaźń zrodzeniu zostałaś
zachowana jako Dziewica czysta, święta Bogurodzico. Przeto Ciebie
wszystkie chóry aniołów i wszystkie pokolenia ludzi opiewają
nieustannymi pieśniami, czyste mieszkanie Nieogarnionego.

Pieśń 8

Hirmos: Aniołowie i niebiosa siedzącego na tronie chwały i jako
Boga nieustannie sławionego, błogosławcie, śpiewajcie i
wywyższajcie na wszystkie wieki.

Przyjdźcie i zobaczcie, ludzie, opiewanego na tronie chwały,
znieważanego przez nieprawych ludzi, i widząc śpiewajcie Mesjaszowi
ogłoszonemu przez proroków.

Ty jesteś zaiste Chrystusem, który przyszedł na ten świat, z Niego
zbawienie i przebaczenie grzechów ojców, Ty jesteś zaiste życiem
dla wierzących w Ciebie.

Mądrość Boża w połowie świąt, jak jest napisane, stanęła w
Świątyni i nauczała, że zaiste Mesjaszem jest Chrystus, przez
którego zbawienie.

Teotokion: Jak zrodziłaś, powiedz, Tego, który z Ojca zajaśniał
poza czasem i ze Świętym Duchem jest opiewany? Jeden zechciał,
Łaskawy, narodzić się z Ciebie, Bogurodzico.

Inny kanon.

Hirmos: Wszystko w mądrości ułożyłeś, Władco, ziemię znowu
umocniłeś, jak wiesz, osnowy zbudowawszy na niezmierzonych wodach,
przeto wszyscy zawołajmy, śpiewając: Dzieła Pańskie, nieustannie
błogosławcie Pana.

Śmierć dobrowolnie przecierpiałeś, jedyny Nieśmiertelny,
zniewoliłeś otchłań, bramy spiżowe starłeś, Królu niebieski i
zabrałeś więźniów od wieków tam będących, nieustannie
opiewających panowanie Twojej łaskawości.

Dobrowolnie zostałeś podniesiony na drzewie, wielce cierpliwy, i
rozpadły się kamienie, wygasło słońce, rozdarła się zasłona
świątyni i zachwiała ziemia, zadrżała wyśmiana otchłań i
wypuściła więźniów.

Objawiłeś się, Panie, siedzącym w ciemności, będąc
niezachodzącą Światłością i Życiem wszystkich. Przeto gdy
ujrzał Ciebie tłum sprawiedliwych, rozweselił się, Słowo, i
zawołał: Przyszedłeś wszystkich wyzwolić z więzów,
śpiewających panowaniu Twemu.

Usiadłeś blisko źródła o godzinie szóstej, Zbawco, i Samarytance
dałeś wodę żywą, wodę poznania z wielkiej łaskawości. Przeto z
nią wszyscy wołając, śpiewamy: Dzieła Pańskie, nieustannie
błogosławcie Pana.

Błogosławimy Ojca i Syna, i Świętego Ducha, Pana.

Triadikon: Śpiewamy Ojcu niemającemu początku, Synowi początku
współniemającemu i Duchowi Świętemu, Bogu jedynemu w Trójcy,
niepomieszanemu, niepodzielnemu, Stwórcy wszystkich, jednemu
samowładnemu panowaniu i wołamy: Dzieła Pańskie, nieustannie
błogosławcie Pana.

I teraz. Teotokion: Węglem został oczyszczony Izajasz, głosząc
wyprzedzająco duchowy węgiel w Tobie, Dziewico, w sposób
przewyższający myśl, spalający bowiem wszystkie materialne grzechy
i przebóstwiając z powodu miłosierdzia naszą naturę, o Nieskalana
Matko.

Chwalimy, błogosławimy i kłaniamy się Panu, śpiewając i
wywyższając Go na wieki.

Katabasja. Nie śpiewamy: Czcigodniejszą od cherubinów.

Pieśń 9

Hirmos: Obce matkom jest dziewictwo i dziwne dla dziewic jest rodzenie
dzieci, w Tobie oba pogodziły się, Bogurodzico, przeto Ciebie
nieustannie uwielbiamy wszystkie pokolenia ziemi.

W połowie święta żydowskiego wszedłeś, Zbawco mój, do Twojej
Świątyni i wszystkich nauczałeś. Żydzi zaś dziwili się i
mówili: Skąd jest Ten, który nie uczył się Prawa?

Zbawiciel mój tocząc dary uzdrowień czynił cuda i znaki,
przepędzał niemoce, uleczał chorych, ale Żydzi złościli się z
powodu mnóstwa cudów Jego.

Zbawiciel mój oskarżając niepokornych Żydów, wołał: „Nie
sądźcie z pozorów, ale sądźcie prawym sądem, albowiem Zakon
także w sobotę nakazuje obrzezać się każdemu człowiekowi”.

Cielesny Żyd cieleśnie rozumujący, rozmyślając o Piśmie potykał
się o Pismo i upadał, obcy duchowi Prawdy. My zaś myśli jego
odrzuciwszy, rozumujemy duchowo.

Teotokion: Pomieściłaś w łonie Twoim, Dziewico Matko, Jednego z
Trójcy, Chrystusa Dawcę życia, którego opiewa całe stworzenie i
drżą przed Nim trony niebios. Módl się do Niego, Błogosławiona,
aby zbawił dusze nasze.

Inny kanon.

Hirmos: Uczynił panowanie ramieniem swoim, zrzucił możnych z
tronów i podniósł pokornych Bóg Izraela, w nim zaś nawiedził nas
Wschód z wysoka i skierował nas na drogę pokuty.

Oto widziane jest Życie wszystkich, Chrystus, dobrowolnie powieszony
na drzewie, co widząc ziemia zatrzęsła się i wiele ciał
świętych powstało, i zachwiały się strzeżone skarbnice
otchłani.

Wyszedłeś piękny z grobu jak Oblubieniec z komnaty ślubnej,
zniszczywszy niewolę śmierci, Chryste, skruszywszy łańcuchy
otchłani mocą Bożą i duchową światłością Twego powstania
oświeciłeś świat.

Ustawmy teraz wszyscy chóry duchowe i wołajmy: „Chrystus
zmartwychwstał!” Niech się raduje ziemia, niech się weseli niebo,
obłoki niech nam kropią chmury prawdy, świetliście świętującym
i śpiewającym Chrystusowi.

Życie żyjących, źródło dóbr, Pan, obficie toczył wodę nauki i
woła do niewiasty: „Daj mi napić się wody, a ja dam ci wodę
wysuszającą źródła grzechów twoich”.

Chwała. Triadikon: Światłość jedna nierozdzielna, trójsłoneczna
jedność, Ojciec niemający początku, Syn i Duch, Bóstwo jedno,
życie i Stwórca wszystkich. Zaśpiewajmy Jemu z bezcielesnymi,
wierni, sławiąc trójświętymi pieśniami.

I teraz. Teotokion: Będąc mieszkaniem Światłości, Czysta,
oświeć oczy mojej duszy, omroczone licznymi atakami wroga, i pozwól
mi czystym sercem widzieć jaśniejącą z Ciebie Światłość
przewyższającą myśli.

Eksapostilarion zmartwychwstania: Zasnąłeś w ciele, jako martwy.

Chwała. Samarytance:

Prosomion: Niewiasty.

Przyszedłeś do Samarii mój Zbawco wszechmocny i rozmawiając z
niewiastą prosiłeś ją o wodę do picia, który Żydom wytoczyłeś
wodę z niesieczonej skały. Niewiastę w wierze przyjąłeś i teraz
rozkoszuje się życiem wiecznym na niebiosach.

I teraz. Połowy świąt. Prosomion:

W połowie święta przyszedłeś do świątyni, Przyjacielu
człowieka, i mówiłeś: Kto pragnie, niech przyjdzie do mnie i
zaczerpnie wody żywej i karmiącej, którą pijąc rozkoszujcie się
łaską i nieśmiertelnym życiem.

Do psalmów pochwalnych dodajemy osiem stichosów i śpiewamy stichery
zmartwychwstania, ton 4:

Krzyż i śmierć przecierpiałeś, i powstałeś z martwych,
Wszechmocny Panie, sławimy Twoje zmartwychwstanie.

Krzyżem Twoim, Chryste, z dawnej klątwy uwolniłeś nas i śmiercią
Twoją diabła prześladującego naszą naturę zniszczyłeś, a
powstaniem Twoim radością wszystko napełniłeś. Przeto śpiewamy
Tobie: Powstały z martwych Panie, chwała Tobie.

Krzyżem Twym, Chryste Zbawco, skieruj nas ku prawdzie Twojej i wybaw
nas z sieci wrażych, powstały z martwych podnieś nas upadłych w
grzechu, wyciągnąwszy rękę Twoją, Przyjacielu człowieka, Panie,
dla modlitw świętych Twoich.

Nie odłączyłoś się od ojcowskiego łona, Jednorodzone Słowo
Boże, przyszedłeś na ziemię z przyjaźni do człowieka,
człowiekiem byłeś bez zmiany, krzyż i śmierć przecierpiałeś w
ciele, niecierpiętliwy Bóstwem. Powstawszy z martwych
nieśmiertelność dałeś rodzajowi ludzkiemu jako jedyny
Wszechmocny.

Stichery Anatoliosa:

Śmierć przyjąłeś cieleśnie, Zbawco, orędując nam
nieśmiertelność i w grobie zamieszkałeś, aby uwolnić nas z
otchłani, wskrzesiwszy ze sobą. Ucierpiałeś bowiem jako człowiek
i zmartwychwstałeś jako Bóg. Przeto śpiewamy Tobie: Chwała Tobie,
Dawco życia, Panie, jedyny Przyjacielu człowieka.

Kamienie rozpadły się, Zbawco, gdy na Miejscu Czaszki krzyż Twój
umieszczono, ulękli się stróże bram otchłani, gdy w grobie jako
martwy zostałeś złożony. Zniszczywszy bowiem moc śmierci
wszystkim zmarłym dałeś nieśmiertelność przez zmartwychwstanie
Twoje, Zbawco, Dawco życia, Panie, chwała Tobie.

Inne isomelosy Samarytance, ton 3:

Stichos: Idź, trudź się, przynoś owoc, i króluj ze względu na
prawdę, łagodność i sprawiedliwość, i pokieruje tobą cudownie
prawica twoja.

Niech dzisiaj radośnie weseli się niebo i ziemia, bowiem Chrystus
przyszedł wcielony jako człowiek, aby Adama wyrwać z klątwy
obejmującej cały rodzaj ludzki i przyszedł do Samarii zachwycając
cudami. Rozmawiał bowiem z niewiastą prosząc o wodę, który
obłoki wodami odziewa. Przeto wszyscy wierni pokłońmy się Temu,
który ze względu na nas dobrowolnie się uniżył z łaskawej rady.

Stichos: Umiłowałeś sprawiedliwość i znienawidziłeś
nieprawość.

Ton 6: Tak Pan mówi do Samarytanki: „Gdybyś znała dar Boży i kim
jest ten, kto mówi do ciebie ‘Daj mi wody do picia’, ty
prosiłabyś go i dałby tobie pić, abyś nie pragnęła na wieki”
– mówi Pan.

Chwała. Źródło życia, Jezus Zbawca nasz, przyszedł do źródła
patriarchy Jakuba i prosił niewiastę Samarytankę o wodę do picia.
Powiedział jej rzeczy ukryte przed Żydami, mądry Stwórca
doprowadza ją miłymi słowami do poproszenia o zawsze będącą
wodę, którą przyjąwszy wszystkim głosiła, mówiąc: Przyjdźcie,
zobaczcie widzącego rzeczy ukryte i Boga, który przyszedł w ciele,
aby zbawić człowieka.

I teraz. Błogosławiona jesteś. Wielka doksologia i rozesłanie.

Chwała, i teraz. Stichera ewangeliczna, ton 7:

Jeszcze ciemno i wcześnie, dlaczego Mario stoisz przy grobie, tyle
ciemności mając w myślach? W tej ciemności pytasz, gdzie złożony
został Jezus? Zobacz zbiegających się uczniów, jak przez całuny i
chustę znaleźli zmartwychwstanie, i wspomnij Pisma o tym mówiące.
Z nimi, i przez nich uwierzywszy sławimy Ciebie, Chryste, Dawco
życia.

Na Liturgii typika i Błogosławieństwa. Ton 4:

Przez drzewo Adam został wysiedlony z raju, a przez drzewo krzyża
łotr zamieszkał w raju. Pierwszy bowiem skosztowawszy odrzucił
przykazania Stworzyciela, drugi zaś jako współukrzyżowany wyznał
ukrytego Boga: „Wspomnij mnie – wołając – w królestwie
Twoim”.

Ukrzyżowany i zmartwychwstały z grobu po trzech dniach wskrzesił
pierwszego stworzonego Adama, jedyny Nieśmiertelny. A mnie
skierowawszy ku pokucie pozwól z całego serca mego i gorącą wiarą
zawsze wołać do Ciebie: Wspomnij mnie, Panie, w królestwie Twoim.

Zaiste zmartwychwstał Chrystus i świadczy o tym grób, przestępcy
Zakonu. Swoje całuny grobowe pozostawił bowiem zmartwychwstały po
trzech dniach, pomimo opieczętowanego kamienia i straży stojącej
przy grobie. Otchłań zniewolona, śmierć uśmiercona, Chrystus nie
został wykradziony: Wierzcie z nami w zmartwychwstanie.

Powstałego z martwych i zniewalającego władzę otchłani, który
był widziany przez niewiasty z mirrą i rzekł do nich: „Radujcie
się”, błagajmy wierni, aby wybawił ze zniszczenia dusze nasze,
zawsze wołające do Niego słowami dobrego łotra: Wspomnij i nas w
królestwie Twoim.

Także z kanonu Samarytanki trzecia pieśń i szósta pieśń kanonu
święta. Po wejściu troparion zmartwychwstania i troparion święta.
Chwała. Kontakion Samarytance. I teraz. Kontakion połowy świąt.

Prokimenon, ton 3: Śpiewajcie Bogu naszemu, śpiewajcie, śpiewajcie
Królowi naszemu, śpiewajcie. Stichos: Wszystkie narody zaklaszczcie
w dłonie, zakrzyknijcie Bogu głosem radosnym. Lekcja z Dziejów
Apostolskich, perykopa 28. Alleluja, ton 4: Idź, trudź się,
przynoś owoc, i króluj ze względu na prawdę, łagodność i
sprawiedliwość. Stichos: Umiłowałeś sprawiedliwość i
znienawidziłeś nieprawość. Ewangelia według Jana, perykopa 12.
Zamiast: Zaprawdę godne to jest, śpiewamy hirmos: Zajaśniej,
zajaśniej. Koinonikon: Przyjmijcie Ciało Chrystusa, zakosztujcie ze
źródła nieśmiertelności. Drugi: Chwalcie Pana z niebios, chwalcie
Go na wysokościach.

Służba świętego z Menei śpiewana jest na powieczerzu.

Należy wiedzieć, że służbę Samarytance śpiewa się cztery dni:
w niedzielę, w czwartek, w piątek i w sobotę. W poniedziałek
bowiem i we wtorek śpiewa się służbę połowy święta, a w
środę zakończenia. Śpiewamy jak w samo święto, poza wejściem i
czytaniami.

