NIEDZIELA ANTYPASCHY,

CZYLI WSPOMNIENIE DOTKNIĘCIA CHRYSTUSA

PRZEZ CHWALEBNEGO APOSTOŁA TOMASZA.

Należy wiedzieć, że w tę drugą Niedzielę Antypaschy

nie śpiewamy nabożeństwa paschalnego, ale całe nabożeństwo
święta.

______________

W sobotę wieczorem

paraeklezjarcha uderza w dzwony, gromadzimy się w narteksie, i po
błogosławieństwie kapłana mówimy: Chrystus powstał z martwych,
trzykrotnie. I zwykłą godzinę dziewiątą z trzema psalmami, jak
każdego dnia. Mówimy też troparion: Z wysokości zstąpiłeś,
Łaskawco oraz kontakion: Gdy do grobu zstąpiłeś, o Nieśmiertelny.

_______________

Na małych nieszporach,

po błogosławieństwie kapłana, mówimy: Chrystus powstał z
martwych, trzykrotnie.

Także Psalm: Błogosław, duszo moja, Pana.

Do: Panie, wołam do Ciebie, dodajemy stichery, ton 1:

Prosomion: Niebieskich zastępów.

Chrystus z przyjaźni do człowieka cierpi także dotykanie, jak
przedtem krzyż i niesprawiedliwe zabicie, powstały z grobu po trzech
dniach nie naruszył pieczęci i pomimo zamkniętych drzwi stanął
przed uczniami jako wszechmocny.

Niewiara Tomasza dała zbawcze dla świata słowa Bogoczłowieka,
który przekonuje o powstaniu z głębin otchłani, a apostoł
odważnie ciekawą prawicą dotknął rąk i nóg ku uwierzeniu
świata.

Do apostołów Twoich, zgromadzonym w strachu od Twojej męki, Słowo,
przy zamkniętych drzwiach nagle wszedłeś w ich środek dając
pokój, Słowo, a Tomaszowi okazując czcigodny bok Twój, aby
dotknął rany.

Chwała, i teraz. Ton 2: Po Twoim powstaniu, Panie, gdy uczniowie Twoi
byli zgromadzeni przy zamkniętych drzwiach, stanąłeś pośrodku
nich, dając im pokój. Uwierzył także Tomasz, zobaczywszy rękę i
bok Twój, wyznał Ciebie jako Pana i Boga, zbawiającego mających w
Tobie nadzieję, Przyjacielu człowieka.

Pogodna Światłości. Prokimenon: Pan zakrólował, w majestat jest
obleczony.

Na stichownie stichery, ton 2:

Prosomion: Domu Eufrato.

Czystymi ustami śpiewajcie ludzie z aniołami zmartwychwstałemu po
trzech dniach z grobu, który ze sobą podniósł świat.

Stichos: Chwal, Jerozolimo, Pana, chwal Boga Twego, Syjonie.

Objawiłeś się Twoim świętym apostołom, Zbawco, przy zamkniętych
drzwiach, odnawiając nam przez nich Bożego Twego Ducha.

Stichos: Albowiem umacnia zawory bram twoich i błogosławi synom
twoim w tobie.

Teraz zobaczymy Ciebie, Królu wszystkich, nie oczyma, ale szczerą
miłością, wierząc w Boga w pieśniach wysławiamy.

Chwała, i teraz. Ton i prosomion ten sam:

Dajesz pokój Twemu ludowi, Zbawco, i odpuszczenie win, dla modlitw
najczystszej i jedynej Matki Bożej.

Także: Teraz pozwalasz odejść. Trisagion. Po: Ojcze nasz:

Troparion, ton 7: Pomimo opieczętowanego grobu Życie z grobu
zajaśniałeś, Chryste Boże, i przy drzwiach zamkniętych
stanąłeś przed uczniami, wszystkich zmartwychwstanie, przez nich
odnawiając w nas Ducha prawego, z wielkiego Twego miłosierdzia.

Należy wiedzieć: jeżeli nie będzie w niedzielę czuwania, to w
sobotę wieczorem na powieczerzu po trisagionie śpiewamy kontakion
święta z Triodionu, Chwała, i teraz. Kontakion Paschy: Gdy do grobu
zstąpiłeś, o Nieśmiertelny.

Tak samo mówimy aż do zakończenia Paschy.

____________

Na wielkich nieszporach,

po błogosławieństwie kapłana śpiewamy: Chrystus powstał z
martwych, trzykrotnie. Śpiewamy też psalm wstępny: Błogosław,
duszo moja, Pana, jak to jest w zwyczaju. Po odśpiewaniu recytujemy:
Błogosławiony mąż, całą pierwszą katyzmę. Panie, wołam do
Ciebie, śpiewamy według tonu 2, dodając dziesięć stichosów, i
śpiewamy stichery isomelosy Nowej Niedzieli. Ton 1. Jana Mnicha:

Przy drzwiach zamkniętych i zgromadzonych uczniach wszedłeś nagle
wszechmocny Jezusie, Boże nasz, stanąłeś pośrodku nich dawszy
pokój i napełniłeś Świętym Duchem. Nakazałeś czekać, i nie
opuszczać Jerozolimy, aż zostaną przyobleczeni mocą z wysoka.
Przeto wołamy do Ciebie: Oświecenie, zmartwychwstanie i pokoju nasz,
chwała Tobie.

Po ośmiu dniach od Twego powstania, Panie, zjawiłeś się uczniom
Twoim w miejscu, gdzie byli zgromadzeni i zawołałeś do nich:
„Pokój wam”, a niewierzącemu uczniowi pokazałeś ręce i
przeczysty bok. On zaś uwierzywszy zawołał do Ciebie: Pan mój i
Bóg mój, chwała Tobie.

Tomasz zwany Bliźniakiem nie był z apostołami, gdy wszedłeś przy
drzwiach zamkniętych, Chryste, przeto i nie uwierzył temu, co mu
opowiedziano, od niewiary potwierdzając wiarę. Pozwoliłeś mu,
Dobry, zobaczyć przeczysty bok Twój, ręce i rany nóg. on zaś
dotknął i zobaczywszy wyznał Ciebie, Boga nie obnażonego i
człowieka nie prostego, i zawołał: Pan mój i Bóg mój, chwała
Tobie.

Przed wątpiącym uczniem stanąłeś w ósmy dzień, Zbawco, gdzie
byli zgromadzeni, i dawszy pokój zawołałeś do Tomasza:
„Przyjdź, apostole, dotknij dłoni, w które weszły gwoździe”.
O, dobra niewiaro Tomasza, doprowadź serca wiernych do poznania i z
bojaźnią zawołaj: Pan mój i Bóg mój, chwała Tobie.

Ton 2: Po Twoim powstaniu, Panie, gdy uczniowie Twoi byli zgromadzeni
przy zamkniętych drzwiach, stanąłeś pośrodku nich, dając im
pokój. Uwierzył także Tomasz, zobaczywszy rękę i bok Twój,
wyznał Ciebie jako Pana i Boga, zbawiającego mających w Tobie
nadzieję, Przyjacielu człowieka.

Przy drzwiach zamkniętych stanąwszy znowu przed uczniami, dając im
nieustraszoność i pokój, tak powiedziałeś do Tomasza: „Dlaczego
mi nie wierzysz, że powstałem z martwych? Weź tu Twoją rękę i
włóż w mój bok, i zobacz. Z tobą bowiem niewierzącym wszyscy
przywykli opiewać moje cierpienia i zmartwychwstanie, wołając: Pan
mój i Bóg mój, chwała Tobie”.

Chwała, i teraz. Ton 6. Jana Mnicha:

Przy drzwiach zamkniętych przyszedłeś do uczniów, Chryste, a wtedy
Tomasz opatrznościowo nie był z nimi. Mówił bowiem: „Nie
uwierzę, jeśli i ja nie zobaczę Władcy, nie zobaczę boku, z
którego wypłynęła krew i woda chrztu. Nie zobaczę rany przez
którą została uleczona wszelka ludzka rana. Zobaczę, że to nie
jest duch, ale ciało i kości”. Panie, który zdeptałeś śmierć
i przekonałeś Tomasza, chwała Tobie.

Wejście. Pogodna Światłości.

Prokimenon dnia: Pan zakrólował, w majestat jest obleczony.

Na litii stichery, ton 4:

Panie, przyszedłeś przy drzwiach zamkniętych z blaskiem nie do
wytrzymania Twego Bóstwa i stanąwszy pośród uczniów obnażyłeś
bok, i pokazałeś rany Twoich rąk i nóg, rozpraszając smutek i
ból, tak oto do nich wołałeś: „O, przyjaciele, widzicie, że
noszę ciało, nie jestem duchem”. Wątpiącemu i drżącemu
uczniowi kazałeś się dotknąć, mówiąc: „Doświadczywszy
wszystkiego, idź, a więcej nie wątp”. On zaś odczuwając ręką
podwójną Twoją naturę, z bojaźnią wołał, porwany przez wiarę:
„Pan mój i Bóg mój, chwała Tobie”.

Ton 8: „Dotknij, Tomaszu, ręką boku – mówi Chrystus –
przyjdź doświadczyć wiarą śladów gwoździ, i nie bądź
niewierzącym, ale bądź wierzącym”. Gdy zaś Tomasz dotknął
palcem Władcy, głośno zawołał: „Ty jesteś Bogiem moim i Panem,
Łaskawco, chwała Tobie”.

Chwała, i teraz. Ton 8. Anatoliosa:

Przy drzwiach zamkniętych Zbawca stanął przed zgromadzonymi
uczniami, gdzie byli zebrani, i stanąwszy pośrodku nich powiedział
do Tomasza: Przyjdź, dotknij i zobacz ślady po gwoździach,
wyciągnij Twoją rękę i dotknij mego boku, i nie bądź
niewierzącym, ale z wiarą głoś moje powstanie z martwych.

Na stichownie stichery isomelosy, ton 4:

O, przesławny cud! Niewiara rodzi pewność wiary. Rzekł bowiem
Tomasz: „Jeśli nie zobaczę, to nie uwierzę”. Dotknąwszy zaś
boku błogosławi wcielonego, tegoż Syna Bożego poznaje, który
ucierpiał ciałem. Wyznał zmartwychwstałego Boga i zawołał
donośnym głosem: Pan mój i Bóg mój, chwała Tobie.

Stichos: Chwal, Jerozolimo, Pana, chwal Boga Twego, Syjonie.

O, przesławny cud! Siano dotknęło ognia i uratowało się,
włożył bowiem Tomasz rękę w ognisty bok Jezusa Chrystusa Boga, i
nie spłonął przez dotknięcie. Fałszywą wiarę duszy zamienił
bowiem na wiarę prawdziwą i gorąco zawołał z głębi duszy: Ty
jesteś Władcą i Bogiem moim, powstały z martwych, chwała Tobie.

Stichos: Albowiem umacnia zawory bram twoich i błogosławi synom
twoim w tobie.

O, przesławny cud! Jan spoczął na piersi Słowa, Tomaszowi zaś
pozwolono dotknąć boku. Pierwszy z nich stamtąd osiągnął
budzącą bojaźń teologię głębi Opatrzności, a drugi może
uczyć nas tajemnicy, widząc bowiem wyraźnie ślady Jego powstania,
zawołał: Pan mój i Bóg mój, chwała Tobie.

Chwała, i teraz. Ton 5: Przyjacielu człowieka, wielka i
bezprzykładna jest wielość zmiłowań Twoich, albowiem jesteś
cierpliwy, policzkowany przez Żydów, dotykany przez apostoła i
bardzo doświadczany przez odrzucających Ciebie, jak się
wcieliłeś? Jak zostałeś ukrzyżowany, Bezgrzeszny? Naucz nas, jak
Tomasza, wołać do Ciebie: Pan mój i Bóg mój, chwała Tobie.

Także: Teraz pozwalasz odejść. Trisagion. Po: Ojcze nasz,
troparion, ton 7: Pomimo opieczętowanego grobu, trzykrotnie, podany
na małych nieszporach. Także pobłogosławienie chlebów i czytanie
Dziejów świętych Apostołów. Czytane są zaś Dzieje od początku,
albo homilie Chryzostoma od początku.

[Gdy nie ma czuwania, to po: Teraz pozwalasz odejść, i po: Ojcze
nasz, troparion: Pomimo opieczętowanego grobu. I rozesłanie.
Natomiast rano śpiewamy nabożeństwo północne, a na nim kanon
Trójcy z Oktoechosu, ton 1, śpiewany na nabożeństwie północnym.
Po kanonie: Zaprawdę godne to jest, trzykrotnie, i dalszy ciąg.
Trisagion. Po: Ojcze nasz, troparion: Pomimo opieczętowanego grobu.
Panie, zmiłuj się, czterdzieści razy. Chwała, i teraz.
Czcigodniejszą od cherubinów. Stichos: Boże, ulituj się nad nami,
oraz modlitwa: Wszechmocna i życiodajna. I rozesłanie].

Na jutrzni,

po sześciu psalmach odmawiamy wielką ektenię oraz: Pan i Bóg,
według tonu 7.

Troparion święta trzykrotnie.

Po pierwszej recytacji Psałterza katyzma poetycka, ton 1:

Prosomion: Pomimo opieczętowanego kamienia.

Z powodu lęku przed Żydami zgromadzili się uczniowie na Syjonie i
wszedłeś do nich, Dobry, przy drzwiach zamkniętych stanąłeś
pośrodku nich, czyniąc radość, pokazałeś im ręce oraz rany
przeczystego Twego boku, mówiąc do niewierzącego ucznia:
„Podnieś twoją rękę i zbadaj, że to jestem ja sam, który
ucierpiałem ze względu na ciebie”.

I czytanie świąteczne.

Po drugiej recytacji Psałterza katyzma poetycka, ton 1:

Prosomion: Żołnierze strzegący grobu Twego.

Stanąłeś przed uczniami przy zamkniętych drzwiach, Chryste Życie,
i pokazałeś bok, ręce Twoje i nogi Twoje, umacniając wiarę w
Twoje powstanie z grobu. Nie było tam jednak Tomasza, przeto mówił:
„Jeśli Go nie zobaczę, nie uwierzę waszym słowom”.

Czytanie świąteczne. Także polijelejos.

Katyzma poetycka, ton 1:

Prosomion: Żołnierze strzegący grobu Twego.

„Widząc mój bok i rany po gwoździach, Tomaszu, dlaczego nie
wierzysz w moje zmartwychwstanie?” – powiedział Pan powstawszy z
grobu i w niewypowiedziany sposób objawiając się apostołom.
Bliźniak zaś uwierzywszy zawołał do Stwórcy: „Bogiem moim
jesteś i Panem”.

Czytanie świąteczne, następnie anabatmi, antyfona pierwsza, ton 1.

Prokimenon, ton 4: Chwal, Jerozolimo, Pana, chwal Boga Twego, Syjonie.
Stichos: Albowiem umacnia zawory bram twoich i błogosławi synom
twoim w tobie. Wszystko, co oddycha. Ewangelia według Mateusza,
perykopa 116. Także: Zmartwychwstanie Chrystusa zobaczywszy,
trzykrotnie. Psalm 50. I całowanie Ewangelii. Chwała. Modlitwami
apostołów, o Miłosierny. I teraz. Modlitwami Bogurodzicy.
Następnie stichera: Powstał Jezus z grobu, jak i przepowiedział,
dał nam życie wieczne i wielkie miłosierdzie. Także modlitwa:
Zbaw, Boże, lud Twój.

Kanon święta, poemat Jana Mnicha.

Ton 1. Hirmos po dwa razy, tropariony po dwanaście.

Katabasja: Zmartwychwstania dzień!, oba chóry razem.

Od zaczynamy recytować: Śpiewamy Panu, przez całą
Pięćdziesiątnicę.

Pieśń 1

Hirmos: Śpiewajmy, wszyscy ludzie, Temu, który wyzwolił z
ciężkiej niewoli faraona Izraela i skierował go na głębię
morską suchymi stopami, śpiewajmy pieśń zwycięską, albowiem się
wysławił.

Dzisiaj jest wiosna duszom, albowiem Chrystus po trzech dniach
zajaśniał z grobu jak słońce i rozpędził mroczną burzę naszego
grzechu. Jemu śpiewajmy, albowiem wysławił się.

Królowa czasów pełnemu światłości dniu, Królowi dni jawnie dary
niesie, upiększa wybrany lud Kościoła, nieustannie śpiewający
zmartwychwstałemu Chrystusowi.

Nie mogły się Tobie sprzeciwić, Chryste, ani bramy śmierci, ani
pieczęcie na grobie, ani klucze drzwi. Zmartwychwstawszy stanąłeś
przed Twoimi przyjaciółmi, Władco, dając pokój, który przyjmuje
każdy rozum.

Pieśń 3

Hirmos: Umocnij mnie, Chryste, na niezachwianej opoce Twoich
przykazań i oświeć mnie światłością Tego oblicza, nie ma bowiem
Świętego jak Ty, Przyjacielu człowieka.

Nowe w miejsce starych, zamiast zniszczalnych niezniszczalne, krzyżem
Twoim, Chryste, umocniwszy nas, ku odnowieniu życia godnie iść
nakazałeś.

W opisywalnym grobie zamknięty ciałem, zmartwychwstałeś nieopisany
Chryste, i przy zamkniętych drzwiach stanąłeś przed Twoimi
uczniami, wszechmocny.

Twoje rany, Chryste, które dobrowolnie przecierpiałeś za nas,
zachowałeś dla Twoich uczniów i pokazałeś jako świadectwo Twego
chwalebnego zmartwychwstania.

Hypakoe, ton 6:

Jak pośrodku uczniów Twoich przyszedłeś, Zbawco, dając im pokój,
tak i przyjdź do nas, i zbaw nas.

Czytanie z Grzegorza Teologa, które ma początek: Jest to stary i
dobry zwyczaj.

Pieśń 4

Hirmos: Wielka jest tajemnica Twojej Opatrzności, Chryste, którą z
wysoka przewidział przenikający Boże tajemnice Habakuk,
„Wyszedłeś na zbawienie Twego ludu” – wołał do Ciebie,
Przyjacielu człowieka.

Zakosztowałeś żółci uleczając dawne zakosztowanie, teraz zaś z
plastrem miodu dajesz, Chryste, oświecenie Praojcu i swoją słodką
komunię.

Radujesz się doświadczeniem, przeto Przyjacielu człowieka pozwalasz
na nie Tomaszowi, okazując niewierzącemu bok i przekonując świat o
Twoim powstaniu po trzech dniach.

Zaczerpnąwszy z Bożej skarbnicy bogactwo nie do ukradzenia,
Łaskawco, z przebitego włócznią Twego boku, Bliźniak napełnia
świat mądrością i poznaniem.

Sławny jest twój błogosławiony język, o Bliźniaku! Pierwszy
bowiem pobożnie głosi Dawcę Życia Jezusa, Boga i Pana, przez
dotknięcie napełniając łaską.

Pieśń 5

Hirmos: Czuwając od godzin nocnych śpiewamy Tobie, Chryste, wraz z
Ojcem niemającemu początku i Zbawcy dusz naszych: Daj pokój
światu, Przyjacielu człowieka.

Stanąwszy przed smucącymi się przyjaciółmi, Zbawco, przez swoje
przyjście zabrałeś cały ból i pobudzasz do zabawy swoim
zmartwychwstaniem.

O, zaiste godne pochwały są dziwne poczynania Tomasza! Odważnie
bowiem dotknął boku błyskającego Bożym ogniem.

Niewiarę Tomasza okazałeś nam jako rodzącą wiarę, Ty bowiem
wszystko w mądrości Twojej opatrznościowo czynisz pożytecznym,
Chryste, jako Przyjaciel człowieka.

Pieśń 6

Hirmos: Proroka wybawiłeś z wieloryba, Przyjacielu człowieka, i
mnie z głębi grzechów podnieś, modlę się.

Nie pozostawiłeś, Władco, Tomasza pogrążającego się w głębię
niewiary, wyciągnąwszy dłonie do obejrzenia.

Zbawca nasz mówi: Dotknąwszy mnie widzicie kości noszące ciało.
Ja się nie zmieniłem.

Dotknąwszy boku Tomasz pozna wiarę, nie będący przy pierwszym
Twoim przyjściu, Zbawco nasz.

Kontakion, ton 8: Pełną ciekawości prawicą Tomasz zbadał Twój
życiodajny bok, Chryste Boże, gdy przy zamkniętych drzwiach
wszedłeś i z pozostałymi apostołami zawołał do Ciebie: Jesteś
moim Panem i Bogiem.

Ikos: Kto wtedy zachowa uczniowi niespaloną dłoń, gdy przystąpi do
ognistego boku Pana? Kto da jej odwagę i moc dotknięcia płomiennej
kości, w żaden sposób niedostępnej? Gdyby bowiem bok nie dał mocy
prawicy z gliny, jakże mogłaby ona dotknąć ran po cierpieniach? Ta
łaska została dana Tomaszowi, gdy ich dotykał, do Chrystusa zaś
zawołał: „Jesteś moim Panem i Bogiem”.

Synaksarion:

Stichosy: Jeśli otchłani lub grobu klucz nie powstrzyma,

Twoje Zbawco dążenie, to jakże klucz może powstrzymać drzwi?

Modlitwami Twego Apostoła Tomasza, Chryste Boże nasz, zmiłuj się
nad nami. Amen.

Pieśń 7

Hirmos: Odrzuciwszy służenie posągowi przy harmonijnie zwołującej
ludzi muzyce i ojczyste pieśni syjońskie śpiewające dzieci
Dawidowe zniszczyły niegodziwy nakaz prześladowcy, i płomień
zamienili w rosę, pieśń śpiewając: Wywyższany ojców i nasz
Boże, błogosławiony jesteś.

Ten pełen światłości i Pański dzień jest pierwszym, w którym
należy godnie radować się z bojaźnią nowym i Bożym ludziom.
Przynosi bowiem obraz wieku jako ósmy przyszłego spełnienia,
wywyższany ojców i nasz Boże, błogosławiony jesteś.

Jeden odważył się Tomasz Bliźniak, niewierzący obdarza nas
łaską wiary, rozwiązuje bowiem niezachwianą wiarą mroczną
niewiedzę wszystkich krańców ziemi, sobie zaś splata koronę,
jawnie mówiąc: Ty jesteś Pan, wywyższany ojców i nasz Boże,
błogosławiony jesteś.

Nie na próżno wątpił Tomasz o Twoim powstaniu, nie został
usunięty z urzędu, ale w niebudzący wątpliwości sposób stara
się pokazać to wszystkim narodom, Chryste. Dlatego niewiarą
uwierzywszy wszystkich naucz mówić: Ty jesteś Pan, wywyższany
ojców i nasz Boże, błogosławiony jesteś.

Z bojaźnią Tomasz włożył rękę w Twój życiodajny bok, Chryste,
z drżeniem odczuł działanie dwóch natur w Tobie zjednoczonych bez
pomieszania, Zbawco, i z wiarą wzywając zawołał: Ty jesteś Panem,
wywyższany ojców i nasz Boże, błogosławiony jesteś.

Pieśń 8

Hirmos: W płomieniu ognistym gorejącego pieca zachowałeś dzieci i
w postaci anioła do nich zstąpiłeś, śpiewajcie Panu i
wywyższajcie Go na wieki.

Zapragnąwszy Twego radosnego widzenia przedtem Tomasz nie wierzył.
Uczyniłeś go więc godnym, aby nazwał Ciebie Bogiem i Panem,
Władco, którego wywyższamy na wszystkie wieki.

Temu, który przecierpiał niewiarę Tomasza, pokazał bok i został
dotknięty przez jego dłoń, śpiewajcie Panu i wywyższajcie Go na
wszystkie wieki.

Twój trudno dostępny i ukryty skarbiec otworzył nam Tomasz.
Błogosławił bowiem językiem kierowanym przez Boga i mówił:
„Śpiewajcie Panu i wywyższajcie Go na wszystkie wieki”.

Na dziewiątej pieśni nie śpiewamy: Czcigodniejszą od cherubinów,
ale każdy chór śpiewa hirmos.

Pieśń 9

Hirmos: Ciebie, jaśniejącą świecę i Matkę Bożą, przecudną
chwałę i wyższą od wszelkiego stworzenia, w pieśniach
wywyższajmy.

Twój jaśniejący i najjaśniejszy dzień, Chryste, wszystkich
opromienia łaską, w którym piękny dobrocią stanąłeś przed
Twymi uczniami, w pieśniach wysławiamy.

Ciebie, dotykanego w bok przez rękę stworzoną z gliny i nie
spalającego jej ogniem niematerialnej Boskiej istoty, w pieśniach
wysławiamy.

Ciebie, jako Boga powstałego z grobu, Chryste, nie widzimy oczyma,
ale szczerą miłością wierząc, w pieśniach wysławiamy.

Katabasja: Zajaśniej, zajaśniej, i pokłon.

Także: Święty Pan Bóg nasz, trzykrotnie, ton 1.

Eksapostilarion, ton 1:

Prosomion: Niebo gwiazdami.

Zbadawszy swoją ręką rany moich członków, wierz mi zranionemu ze
względu na Ciebie, Tomaszu, z uczniami jednakowo myśl i głoś
żywego Boga.

Chwała, i teraz. Dzisiaj wiosna rozlewa miłą woń i raduje się
nowe stworzenie. Dzisiaj zabierane są klucze drzwi i niewiara Tomasza
zawołała do Przyjaciela: Pan i Bóg mój.

Do psalmów pochwalnych dodajemy cztery stichery, ton 1:

Prosomion: Chwalebni męczennicy.

Po Twoim budzącym bojaźń powstaniu z grobu, Dawco Życia, gdy nie
naruszyłeś pieczęci grobowych, Chryste, tak samo przy drzwiach
zamkniętych wszedłeś do swoich przesławnych apostołów,
wzbudzając ich radość i dając im Twego prawego Ducha, ze względu
na Twoje niezmierzone miłosierdzie.

Skoro Tomasz Bliźniak nie przyszedł, gdy Ty zjawiłeś się uczniom,
Panie, przeto nie uwierzył w Twoje zmartwychwstanie i zawołał do
tych, którzy Ciebie widzieli: „Jeśli nie włożę w Jego bok palca
i w rany po gwoździach, nie uwierzę, że zmartwychwstał”.

„Jeśli chcesz, to dotykaj – Chrystus zawołał do Tomasza –
włóż rękę i poznaj, że mam kości i ziemskie ciało, nie bądź
niewierzącym, lecz wierz tak samo, jak inni”. On zaś zawołał:
„Jesteś Bogiem moim i Panem, chwała Twemu zmartwychwstaniu”.

Chwała. Ton 6: Po ośmiu dniach od Twego powstania, Jezusie Królu,
Jednorodzone Słowo Ojca, zjawiłeś się swoim uczniom przy
zamkniętych drzwiach, dając Twój pokój i niewierzącemu uczniowi
pokazałeś rany: „Przyjdź i dotknij rąk oraz nóg, a także mego
niezniszczalnego boku”. On zaś uwierzywszy wołał do Ciebie: Pan
mój i Bóg mój, chwała Tobie.

I teraz. Błogosławiona jesteś.

Wielka doksologia. Troparion święta, ektenie i rozesłanie.

Od dzisiaj zaczynają się litie, czyli wychodzenie do narteksu.
Zaczynamy także czytać katechezy świętego ojca naszego Teodora
Studyty, po których śpiewamy: Chwała, i teraz. Stichera Ewangelii,
ton 1:

W drodze do swego wniebowstąpienia Pan stanął przed uczniami
idącymi na górę i pokłonili się Jemu. Dał im władzę, aby
nauczali wszędzie i głosili wszystkim stworzeniom pod niebem Jego
powstanie z martwych i wniebowstąpienie. Obiecał im, że na wieki
pozostanie z nimi, On, który jest samą prawdą, Chrystus Bóg i
Zbawca dusz naszych.

Zważ, że litie w narteksie bywają przed pierwszą godziną i
katechezami Studyty. I pierwsza godzina. Dalej jak zwykle i pełne
rozesłanie.

Niech będzie wiadomym, że służbę świętym wypadającym we
wszystkie niedziele świętej Pięćdziesiątnicy, śpiewamy na
powieczerzach.

Liturgia ma miejsce rano ze względu na trud czuwania. Na godzinach
śpiewamy po trzy psalmy, zgodnie z typikonem w narteksie, a na nich
mówimy troparion i kontakion święta.

Niech będzie wiadomym, że od Niedzieli Nowej aż do zakończenia
święta Paschy początek Liturgii jest następujący:

Diakon mówi: Pobłogosław, władyko, a kapłan: Błogosławione
królestwo, i śpiewają kapłani: Chrystus powstał z martwych,
trzykrotnie cały troparion, ale bez stichosów: Niech powstanie Bóg.
Następnie ektenia i dalszy ciąg Liturgii.

Zamiast: Zaprawdę godne to jest, śpiewamy: Anioł zawołał do
Łaski Pełnej: Czysta Dziewico, raduj się! I znowu wołam: Raduj
się! Twój Syn powstał z grobu po trzech dniach i martwych
podźwignął, ludzie weselcie się!

Także hirmos: Zajaśniej, zajaśniej, Jerozolimo Nowa! Bo chwała
Pańska w Tobie powstała. Tańcz i wesel się, Syjonie, a Ty, o
święta Bogurodzico, raduj się w Zmartwychwstaniu Twego Syna.

Gdy kapłan powie: Podejdźcie z bojaźnią Bożą i wiarą, my
śpiewamy: Błogosławiony, który idzie w imię Pańskie. Pan Bóg
oto nam się objawił. Kapłan: Zbaw, Boże, lud Twój, i my zamiast
troparionu: Widzieliśmy światłość prawdziwą, śpiewamy: Chrystus
powstał z martwych, jeden raz, i tak do zakończenia Paschy. Dalszy
ciąg Liturgii zgodnie ze zwyczajem. Na rozesłaniu, gdy kapłan
powie: Chwała Tobie, Chryste Boże, Nadziejo nasza, chwała Tobie, my
śpiewamy: Chrystus powstał z martwych, trzykrotnie. Także
rozesłanie Liturgii zgodnie ze zwyczajem.

Na Liturgii śpiewamy typika i śpiewamy w Błogosławieństwach
pieśni trzecią oraz szóstą z kanonu święta. Po wejściu
troparion: Pomimo opieczętowanego grobu. Chwała, i teraz. Kontakion:
Pełną ciekawości prawicą. Prokimenon lekcji, ton 3: Pan nasz jest
wielki i wielka jest moc Jego, a mądrość Jego jest bez miary.
Stichos: Chwalcie Pana, bowiem dobry jest psalm. Lekcja z Dziejów
Apostolskich, perykopa 14. Alleluja, ton 2: Przyjdźcie, rozradujmy
się w Panu, zakrzyknijmy Bogu, Zbawicielowi naszemu. Stichos:
Albowiem Bogiem wielkim jest Pan i Królem wielkim nad całą ziemią.
Ewangelia według Jana, perykopa 65. Koinonikon: Chwal, Jerozolimo,
Pana, chwal Boga Twego, Syjonie. Alleluja, trzykrotnie.

Podajemy braciom obfity posiłek. Po spożyciu posiłku wstajemy i
mówimy wszystko to, co jest napisane w sobotę Tygodnia Paschalnego.

