We wtorek trzeciego tygodnia wieczorem,

do: Panie, wołam do Ciebie, dodajemy trzy stichery święta, ton 2:

Prosomion: Gdy z drzewa.

Radują się uczennice Chrystusowe słysząc słowa od anioła, przeto
przywykają do zmartwychwstania ze względu na nas policzonego z
martwymi. Chociaż wcześniej niewiasty z mirrą stanęły przy grobie
i płakały nad Chrystusem, i nagle ujrzawszy odsunięty kamień nie
pojmowały zmiany.

Nieustającą i Bożą dając radość przed Bożymi i świętymi
uczniami zjawiły się uczennice Chrystusowe, niewiasty z mirrą,
spełniając polecenie Bożego anioła, którego białych szat
przeraziły się, gdy mówił: Zniewolona została otchłań przez
zbawcze zmartwychwstanie za nas zmarłego Króla.

Strumienie ze źródła łez, płacz wydawały z siebie, Boże
uczennice Chrystusowe, a teraz przynoszą radosne słowa świadkom
łaski, głosząc im powstanie Słowa i radość z grobu. Przeto
zamiast smutku słyszymy głos przesławny, nakazujący im radować
się.

Także trzy stichery z Menei.

Chwała, i teraz. Ton 6: Niewiasty z mirrą przyszły do Twego grobu i
zobaczyły pieczęcie grobowe, nie znalazły natomiast przeczystego
ciała Twego, płacząc przyszły z pośpiechem, mówiąc: Kto ukradł
naszą nadzieję? Kto wziął nagiego zmarłego, namaszczonego mirrą,
jedyną pociechę Matki? O, jakże to zmarły ożywia umarłych?
Jakże został pogrzebany Ten, który zniewolił otchłań? Powstań
więc, Władco, samowładnie po trzech dniach, jak powiedziałeś,
zbawiając dusze nasze.

Także: Pogodna Światłości.

Na stichownie stichery zmartwychwstania, ton 2:

Zbaw mnie, Chryste Zbawco, mocą krzyża, który wybawiłeś Piotra w
morzu i zmiłuj się nade mną, Boże.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Z Archaniołami śpiewajmy zmartwychwstaniu Chrystusa, On bowiem jest
wybawicielem i Zbawcą dusz naszych, i w chwale strasznej, i w mocy
potężnej powróci, aby sądzić świat, który stworzył.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Chóry męczenników sprzeciwiły się prześladowcom,
mówiąc: My walczymy dla Króla wszystkich, jeśli wydacie nas
ogniowi i na męki, nie wyrzekniemy się Troistej mocy.

Chwała, i teraz. Ton 6: Józef poprosił o ciało Jezusowe i
położył je w nowym grobie swoim. Przystało bowiem Jemu wyjść z
grobu jak z komnaty weselnej. Panie, który skruszyłeś władzę
śmierci i otworzyłeś ludziom bramy raju, chwała Tobie.

W środę trzeciego tygodnia na jutrzni,

po: Bóg i Pan, troparion święta.

Po pierwszej recytacji Psałterza katyzma poetycka, ton 2:

Zbawienie uczyniłeś pośrodku ziemi, Chryste Boże, na krzyżu
rozpostarłeś przeczyste ręce Twoje, gromadząc wszystkie ludy
wołające: Panie, chwała Tobie.

Stichos: Powstań, Panie Boże mój, w zrządzeniu, które
zapowiedziałeś, i tłum ludzi otoczy Ciebie.

Powstałeś z grobu i więzy rozerwałeś otchłani, zniszczyłeś
osądzenie śmierci, Panie, wszystkich wybawiłeś z sieci wroga.
Zjawiłeś się Apostołom Twoim i posłałeś ich, aby głosili, i
przez Nich pokój Twój dałeś światu, jedyny Wielce Miłosierny.

Stichos: Przedziwny jest Bóg w świętych swoich, Bóg Izraela.

Cierpiętnicy Pańscy, błogosławiona jest ziemia napojona waszą
krwią i święte są miejsca, które przyjęły wasze ciała! W walce
bowiem zwyciężyliście wroga i z odwagą głosiliście Chrystusa.
Módlcie się do Niego jako Boga, prosimy, aby zbawił dusze nasze.

Chwała, i teraz. Stauroteotokion: Stojąc przed Twoim krzyżem Ta,
która bez nasienia zrodziła Ciebie i nie mogąc patrzeć na
niesprawiedliwe cierpienia, łkając i płacząc wołała do Ciebie:
Jakże cierpisz z natury niecierpiętliwy, najsłodszy Synu? Opiewam
Twoją niezwykłą łaskawość.

Po drugiej recytacji Psałterza katyzma poetycka, ton 2:

Prosomion: Łaskawości.

Do Twego grobu, Zbawco, przyszły czcigodne niewiasty z mirrą, aby
Władcę namaścić mirrą, uważając Ciebie za człowieka. Anioł
zaś ogłosił im radość, zmartwychwstał Pan. Przeto głoście
apostołom jego budzące bojaźń powstanie z grobu.

Zobaczywszy zmartwychwstanie Chrystusa oraz Psalm 50.

Kanon święta z hirmosami na osiem i z Menei na cztery. Kontakion i
eksaspostilarion święta.

Do psalmów pochwalnych dodajemy cztery stichosy i śpiewamy stichery,
ton 2:

Dobrowolnie uniżyłeś siebie, Chryste Boże, w ubóstwie Adama
przyszedłeś na ziemię z Dziewicy wcielony i krzyż przyjąłeś,
aby nas wyzwolić z wrogiej niewoli. Panie, chwała Tobie.

Radujcie się, ludzie, i weselcie, anioł usiadł na kamieniu grobowym
i on nam głosił, mówił: Chrystus powstał z martwych, Zbawiciel
świata, i wszystko napełnił wonnością. Radujcie się ludzie i
weselcie.

Męczennikom: Mnóstwo świętych Twoich modli się do Ciebie,
Chryste, abyś zmiłował się nad nami jako Przyjaciel człowieka.

Chwała, i teraz. Ton 1: Z bojaźnią przyszły niewiasty do grobu,
aby wonnościami gorliwie namaścić ciało Twoje i nie znalazłszy go
nie pojmowały jedna z drugą, nie znając zmartwychwstania. Stanął
przed nimi anioł i powiedział: Zmartwychwstał Chrystus, dając nam
wielkie miłosierdzie.

Na stichownie stichery, ton 2:

Prosomion: Gdy z drzewa.

Czyż wśród umarłych może być Wybawiciel? – płacząc wołały
niewiasty z mirrą, uczennice Chrystusowe – Czy ogromne Słońce aż
do dzisiaj jest pod ziemią, czy zmartwychwstało, jak powiedział? Im
płaczącym z grobu anioł zaiste Bożą radość powiedział:
Chrystus zmartwychwstał, idźcie i wszystkim głoście Jego Boże
powstanie z grobu.

Stichos: Łaskawym się okazałeś, Panie, dla ziemi Twojej,
odmieniłeś niewolę Jakuba.

Czcigodną mirrę przygotowały, gdy jeszcze ciemno było w jedną z
sobót i na Twój grób przyszły niewiasty, Chryste, aby namaścić
przeczyste i Boże ciało Twoje. Przeto dowiedziawszy się o Twoim
zmartwychwstaniu, poszły ogłosić także wtajemniczonym, których
uprzedziwszy z grobu zawołałeś Przyjacielu człowieka: Radujcie
się.

Stichos: Łaskawość i wierność spotkają się ze sobą, ucałują
się sprawiedliwość i pokój.

Najwyższego Boga pogrzebanego w ziemi jako martwego Jego uczennice
chciały namaścić wonnościami i ujrzały siedzącego w grobie
jaśniejącego młodzieńca, i przeraziły się. Przeto dowiedziały
się o zmartwychwstaniu po trzech dniach ze słów z grobu i
ogłosiły apostołom.

Chwała, i teraz. Ton 5: Ciebie, który odziewasz się światłością
jak szatą, Józef z Nikodemem zdjąwszy z drzewa, widząc martwego,
nagiego i nie pogrzebanego, gorzkimi z serca zalewał się łzami i
łkając mówił: „Biada mi, najsłodszy Jezu! Gdy przed chwilą
słońce ujrzało Ciebie wiszącym na krzyżu, przyoblekło się w
mrok, a ziemia zatrzęsła się z bojaźni i zasłona świątyni
rozdarła się. Oto teraz widzę Ciebie, któryś za mnie podjął
dobrowolną śmierć. Jakże mogę pogrzebać Ciebie, Boże mój?
Jakim całunem mam Ciebie owinąć? Jakimi rękoma można dotknąć
niezniszczalnego Twego ciała? Jakież pieśni będę śpiewał przy
Twoim pogrzebie, o Miłosierny? Wysławiam Twoje cierpienia, opiewam w
pieśniach pogrzeb Twój ze Zmartwychwstaniem, wołając: Panie,
chwała Tobie!”

Także troparion święta. Pierwsza godzina i rozesłanie.

