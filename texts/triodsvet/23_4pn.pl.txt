W tę samą niedzielę wieczorem,

do: Panie, wołam do Ciebie, dodajemy trzy stichery święta i trzy z
Menei.

Stichery święta, ton 8:

Prosomion: O, przesławny cud!

O, przesławny cud! Stwórca wszystkich nosił ciało, oblókł się w
naszą naturę jako łaskawy i zamieszkał z ludźmi, wiele cudów
pokazał Żydom. Przeto niegdyś uleczył paralityka, mówiąc do
niego: „Weź swoje łoże”, gdy przyszedł do Betezdy.

Zbawco Boże mój i Panie, chcąc podnieś upadłych ludzi ziemię
obchodziłeś jako człowiek uleczając niemoce wszystkich ze względu
na Twoje miłosierdzie, przeto przyszedłeś do Sadzawki Owczej i jako
zdrowego podniosłeś paralityka Twoim słowem, leżącego
trzydzieści osiem lat.

Żydzi zjadani zawiścią, najłaskawszy Panie, z dobrodziejstw Twoich
uczynili winę i rozpalani złością, sami zawsze czyniący
nieprawości w Zakonie, szukali jak zabić Ciebie, prawdziwe Życie,
ze względu na sobotę, kiedy całego człowieka pokazałeś zdrowego,
poprzednio będącego sparaliżowanym.

Chwała, i teraz. Ton 5: Przy Sadzawce Owczej leżał człowiek w
niemocy i widząc Ciebie, Panie, zawołał: „Nie mam człowieka,
który wrzuciłby mnie do sadzawki, gdy poruszy się woda. Gdy ja
dochodzę, inny mnie wyprzedza i przyjmuje uzdrowienie, a ja leżę w
niemocy”. Zbawiciel natychmiast ulitowawszy się mówi do niego:
„Ze względu na ciebie stałem się człowiekiem, ze względu na
ciebie przyoblokłem się w ciało, a ty mówisz, że nie masz
człowieka? Weź więc swoje łoże i idź”. Ty wszystko możesz,
wszystko słucha Ciebie, wszystko poddaje się Tobie, wszystkich nas
wspomnij i zmiłuj się, Święty, jako Przyjaciel człowieka.

Na stichownie stichery, ton 3:

Przez krzyż Twój, Chryste Zbawco, zniszczona została władza
śmierci i diabła matactwo rozbite, rodzaj zaś ludzki przez wiarę
zbawiony zawsze Tobie pieśń przynosi.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Przynosimy Tobie, Chryste, wieczorną pieśń z kadzidłem i
pieśniami duchowymi: Zmiłuj się, Zbawco, nad duszami naszymi.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Wielka jest moc krzyża Twego, postawiony bowiem na
miejscu działa w świecie i z rybaków okazał apostołów, a z pogan
męczenników, aby modlili się za dusze nasze.

Chwała, i teraz. Ton 1: Ty, który przeczystą dłonią stworzyłeś
człowieka, przyszedłeś Łaskawco uleczyć chorych, Chryste,
paralityka w Sadzawce Owczej słowem Twoim podniosłeś, uleczyłeś
chorobę cierpiącej na krwotok, zmiłowałeś się nad cierpiącą
córką Chananejki i nie pogardziłeś prośbą setnika. Przeto
wołamy: Wszechmocny Panie, chwała Tobie.

Także troparion zmartwychwstania i rozesłanie.

W poniedziałek czwartego tygodnia na jutrzni,

po: Bóg i Pan, troparion zmartwychwstania, dwukrotnie. Chwała.
Świętego, jeśli jest.

I teraz. Pierwszy teotokion według tonu. Jeśli zaś nie ma
troparionu świętego, to:

Chwała, i teraz. Pierwszy teotokion tonu.

Po pierwszej recytacji Psałterza katyzma poetycka, ton 3:

Chrystus powstał z martwych, pierworodny umarłych, pierworodny
stworzenia i Stwórca wszystkiego, co się stało, upadłą naturę
rodzaju naszego w sobie samym odnowił. Nie masz nad kim panować,
śmierci, bowiem Władca wszystkich zniszczył władzę twoją.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

Żyjąc na ziemi, duszo moja, pokajaj się, bowiem proch w grobie nie
śpiewa, nie wybawia się z grzechów, zawołaj do Chrystusa Boga:
Znawco serc, zgrzeszyłem, zanim mnie osądzisz, zmiłuj się nade
mną.

Stichos: Przedziwny jest Bóg w świętych swoich, Bóg Izraela.

Męczennikom: Wielkoduszność waszej cierpliwości zniszczyła
chytrość wroga sprawcy zła, błogosławieni cierpiętnicy. Módlcie
się przeto do Pana o zbawienie owczarni ludzi miłujących Chrystusa,
będąc męczennikami prawdy.

Chwała, i teraz. Teotokion: Gabriel zadziwił się pięknem Twego
dziewictwa i Twoją jaśniejącą czystością, wołając do Ciebie,
Bogurodzico: Jakąż godną pochwałę przyniosę Tobie? Jakże Ciebie
nazwę? Wątpię i lękam się. Przeto jako wezwany wołam do Ciebie:
Raduj się, Łaski Pełna.

Po drugiej recytacji Psałterza katyzma poetycka, ton 3:

Prosomion: Gabriel zadziwił się.

Łagodność znalazła sparaliżowane ciało i umocniła je w sobotę,
a zawiścią omroczeni rozważają, mówiąc: „Nie godzi się
leczyć w soboty niszcząc ojcowski spokój szabatu”, nie znając
Ciebie, Władcy Zakonu i uzdrowiciela dusz naszych.

Chwała, i teraz. Ta sama katyzma.

Także: Zmartwychwstanie Chrystusa zobaczywszy. Psalm 50.

Także kanony święta z hirmosami na osiem i z Menei na cztery.
Kontakion i eksapostilarion święta.

Do psalmów pochwalnych dodajemy cztery stichosy i śpiewamy stichery
z Oktoechosu, ton 3:

Przyjdźcie wszystkie ludy, poznajcie moc budzącej bojaźń
tajemnicy. Chrystus bowiem, Zbawca nasz, będące na początku Słowo,
dla nas został ukrzyżowany, dobrowolnie pogrzebany i powstał z
martwych, aby wszystko zbawić. Jemu pokłońmy się!

Liczne wykonując pieśni znalazłem grzech popełniany, językiem
bowiem śpiew głosząc duszą myślę o rzeczach nieprzystojnych,
przeto oba popraw, Chryste Boże, przez pokutę i zmiłuj się nade
mną.

Męczennikom: Przyjdźcie, wszyscy ludzie, uczcijmy pamięć
świętych cierpiętników, byli bowiem widowiskiem dla aniołów i
ludzi, przyjęli od Chrystusa korony zwycięstwa i modlą się za
dusze nasze.

Chwała, i teraz. Ton 1: Ten niepogrzebany będący martwym paralityk
widząc Ciebie, zawołał: Zmiłuj się nade mną, Panie, albowiem
moje łoże jest dla mnie grobem. Po cóż mi bogactwa w życiu? Nie
potrzebuję owczej sadzawki, nie mam bowiem nikogo, kto by mnie do
niej włożył, gdy porusza się woda, przeto przychodzę do Ciebie,
Źródła uzdrowień, abym i ja z wszystkimi wołał: Wszechmocny
Panie, chwała Tobie.

Na stichownie stichery, ton 3:

Prosomion: Wielka krzyża.

Widząc moc znaków i cudów zawiścią sparaliżowani i silni
złością nie wierzyli, że Ty jesteś Synem Bożym i Stwórcą
wszystkich, który paralityka słowem uczynił zdrowym.

Stichos: Zmiłowania Twoje, Panie, będę opiewać na wieki, z
pokolenia na pokolenie.

Stróże soboty widząc paralityka uzdrowionego w sobotę omroczyli
dusze i wołali uczeni w Piśmie: Nie należy uzdrawiać w sobotę i
kalać soboty, czyż nie?

Stichos: Albowiem powiedziałeś: Na wieki zostanie zbudowane
miłosierdzie.

Nie znali Ciebie, twórcy soboty i Pana, stróże soboty i narzekali
na uzdrowienie paralityka, mające miejsce w sobotę, mówiąc: Nie
wolno nosić łoża w dzień sobotni.

Chwała, i teraz. Ton 5: Wszedł Jezus w Jerozolimie do Sadzawki
Owczej, zwanej po hebrajsku Betezda, mającej pięć krużganków, w
których leżało mnóstwo chorych. Anioł bowiem Pański każdego
roku zstępował i poruszał wodę dając zdrowie przystępującym z
wiarą. Pan ujrzał człowieka, który od wielu lat czekał i mówi do
niego: „Czy chcesz być zdrowym?” Chory odpowiedział: „Panie,
nie mam człowieka, który wrzuciłby mnie do sadzawki, gdy poruszy
się woda. Na lekarzy wydałem cały swój majątek i nie otrzymałem
miłosierdzia”. A Lekarz dusz i ciał mówi do niego: „Weź swoje
łoże i idź, głosząc na krańcach świata moc moją i wielkie
miłosierdzie”.

Także: Dobrze jest wyznawać. Pierwsza godzina i rozesłanie.

