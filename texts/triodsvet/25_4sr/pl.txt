We wtorek czwartego tygodnia wieczorem,

zwykły początek i kolejna katyzma.

Do: Panie, wołam do Ciebie, dodajemy sześć stichosów i śpiewamy
trzy stichery, ton 1:

Prosomion: Panie, wstąpiłeś na krzyż.

Nastała połowa dni liczonych od zbawczego powstania,
zapieczętowanych w Boskiej Pięćdziesiątnicy, i oświecamy się
światłością z obydwu stron, jednocząc obie i objawiając
nadejście chwały wniebowstąpienia Władcy.

Słyszy i rozwesela się Syjon, gdy głoszą zmartwychwstanie
Chrystusa, wierni zaś jego synowie rozradowali się widząc Go i
obmywającego Duchem skalanie zabójstwa Chrystusa, gotuje się
uroczyście wesoła połowa obu dni.

Przybliżyło się obfite Boże wylanie na wszystkich Ducha, jak
napisano: Zakon bowiem głosi przepołowienie, po Chrystusa śmierci,
pogrzebania i zmartwychwstania, przez Niego danej uczniom prawdziwej
obietnicy pokazującej objawienie Pocieszyciela.

Chwała, i teraz. Ton 6: W połowie święta Twego zmartwychwstania,
Chryste, i Bożego przyjścia Świętego Twego Ducha, zgromadziwszy
się opiewamy tajemnice cudów Twoich, w którym ześlij nam wielkie
miłosierdzie.

Wejście. Prokimenon dnia. Trzy czytania.

Czytanie Proroctwa Micheasza (4,2-3; 6, 1-5. 8)

Tak mówi Pan: Z Syjonu wyjdzie Zakon z słowo Pańskie z Jerozolimy,
będzie sądzić pośród wielu ludzi i wyda wyroki na narody
potężne i odległe, albowiem wszyscy ludzie pójdą każdy swoją
drogą, my zaś pójdziemy w imię Pana Boga naszego na wieki. Tak
mówi Pan wszechwładny: «Usłyszcie, pagórki sąd Pana!
Słuchajcie, posady ziemi! Oto Pan ma spór ze swym ludem i oskarżać
będzie Izraela, mówiąc: Ludu mój, cóżem ci uczynił? Czym ci
się uprzykrzyłem? Odpowiedz Mi! Otom cię wywiódł z ziemi
egipskiej, z domu niewoli wybawiłem ciebie i posłałem przed
obliczem twoim Mojżesza, Aarona i Miriam. Ludu mój, wspomnij,
proszę, co zamierzali wrogowie przeciwko wam. Kto ogłosi tobie?
Powiedziano ci, człowiecze, co jest dobre lub czegoż Pan żąda od
ciebie, jeśli nie pełnienia sprawiedliwości, umiłowania
życzliwości i pokornego obcowania z Bogiem twoim, albowiem w mocy
wysławia się Pan i strzeże swoją owczarnię w pokoju aż do
krańców ziemi.

Czytanie Proroctwa Izajasza (55, 1-13).

Tak mówi Pan: Wszyscy spragnieni przyjdźcie do wody, przyjdźcie,
choć nie macie pieniędzy, kupujcie i spożywajcie bez pieniędzy i
bez płacenia za wino i tłuszcz! Tak mówi Pan wszechmogący wam:
Ludu mój, zaczerpnijcie z weselem wodę ze źródeł zbawienia. I
powiesz w owym dniu: Zaśpiewajcie Panu, wezwijcie imienia Jego,
ogłoście wśród narodów chwałę Jego. Wspomnijcie, że wywyższy
się imię Jego. Ludu mój, usłysz mnie i jeść będziecie
przysmaki, a dusza wasza zakosztuje dobra. Nakłońcie wasze ucho i
przyjdźcie do Mnie. Posłuchajcie Mnie, a dusza wasza żyć będzie w
dobru, zawrę z wami wieczyste przymierze i wezwiecie Mnie. Gdy
zbliżycie się do Mnie, niech nieprawy porzuci drogi swoje i mąż
niegodny zamiary swoje, i nawrócicie się do Mnie, i zmiłuje się
nad wami, i odpuszczę grzechy wasze. Nie są bowiem myśli Moje jak
myśli wasze, ani też drogi wasze jak drogi Moje, mówi Pan. Jak
niebo odległe jest od ziemi, tak droga Moja od dróg waszych i myśli
wasze od myśli Moich. Zaiste, podobnie jak ulewa i śnieg spadają z
nieba i tam nie powracają, dopóki nie nawodnią ziemi, nie
użyźnią jej i nie zapewnią urodzaju, tak iż wydaje nasienie dla
siewcy i chleb dla jedzącego, tak słowo, które wychodzi z ust
moich, nie wraca do Mnie bezowocne, zanim wpierw nie dokona tego, co
chciałem, i poprawi drogi twoje i przykazania moje. Z weselem
wyjdziecie i z radością nauczcie się. Góry bowiem i pagórki przed
wami podskoczą, oczekując was z radością, i wszystkie drzewa polne
klaskać będą gałęziami. Zamiast cierni wyrosną cyprysy, zamiast
pokrzyw wyrosną mirty. I będzie to Panu na chwałę, i na znak
wieczysty, niezniszczalny, mówi Pan Bóg, Święty Izraela.

Czytanie Księgi Przysłów (9, 1-9).

Mądrość zbudowała sobie dom i wyciosała siedem kolumn. Zabiła
zwierząt, namieszała wina w kielichu i przygotowała swoją ucztę.
Służące swoje wysłała, by wołały z wyżynnych miejsc na ucztę,
mówiąc: «Prostaczek niech do mnie tu przyjdzie». Do tego, komu
brak mądrości, mówiła: «Chodźcie, nasyćcie się moim chlebem,
pijcie wino, które zmieszałam. Odrzućcie głupotę i żyjć
będziecie, szukajcie rozumu, aby żyć!» Kto poucza szydercę,
ściąga na siebie wzgardę, strofując nieprawego, sam sobie szkodzi.
Nie strofuj szydercy, by cię nie znienawidził, strofuj mądrego, a
będzie cię kochał. Ucz mądrego, a stanie się mędrszy, oświeć
mądrego, a zwiększy swą wiedzę. Początkiem mądrości jest
bojaźń Boża i rada świętych rozumu. Zrozumcie Zakon, jest to
dobry zamysł. W ten sposób żyć będziesz czas długi i dodane
zostaną tobie lata życia.

Także ektenia: Wołajmy wszyscy, z aklamacją oraz: Pozwól, Panie, w
wieczór ten. Następnie ektenia: Dopełnijmy wieczorną modlitwę
naszą.

Na stichownie stichery isomelosy, ton 1. Jana Mnicha:

Nastała połowa dni Pięćdziesiątnicy, w których Chrystus
ujawniwszy Bożą moc słowem umocnił paralityka i podniósł z
łoża, czyniąc wspaniałe cuda w stworzonym ciele, dając ludziom
życie wieczne i wielkie miłosierdzie.

Stichos: Wspomnij zgromadzenie Twoje, które nabyłeś od początku.

Przyszedłeś do Świątyni, Mądrości Boża, w połowie święta,
ucząc i oskarżając niepokornych Żydów, faryzeuszów i uczonych w
Piśmie, wołając do nich z odwagą: „Kto jest spragniony niech
przyjdzie do mnie i pije wodę życia, a nie będzie pragnął na
wieki. Wierzącemu w moją łaskę rzeki życia wiecznego popłyną z
łona jego”. O, łasko i łaskawości Twoja, Chryste Boże nasz,
chwała Tobie.

Stichos: Bóg nasz, Król nasz przed wiekami uczynił zbawienie
pośrodku ziemi.

Ton 2: Gdy nastała połowa święta wszedł Jezus do Świątyni i
nauczał niepokornych Żydów, mówiąc: „Kto pragnie, niech
przyjdzie do mnie i pije wodę żywą, wieczną, a nie będzie
pragnął na wieki. Jeśli kto wierzy we mnie, rzeki popłyną z jego
wnętrza i będzie miał światłość życia”.

Chwała, i teraz. Ton 8: W połowie święta, gdy nauczałeś, Zbawco,
mówili Żydzi: „Jakże On zna Pisma, skoro się nie uczył?” Nie
rozumieli, że Ty jesteś Mądrością, która urządziła świat,
chwała Tobie.

Po: Teraz pozwalasz odejść, i po: Ojcze nasz, troparion, ton 8:

W połowie święta spragnioną moją duszę napój wodami
pobożności, jak do wszystkich zawołałeś, Zbawco: „Kto pragnie,
niech przyjdzie do mnie i pije”. Źródło życia naszego, Chryste
Boże, chwała Tobie.

Kapłan: Oto mądrość!, i rozesłanie według zwyczaju.

Na powieczerzu śpiewamy stichery świętego dnia i kanon. Kontakion
święta. Na nabożeństwie o północy po pierwszym trisagionie
troparion święta. Po drugim trisagionie kontakion święta. Także:
Panie, zmiłuj się, dwanaście razy, i rozesłanie. Nie odmawiamy
modlitwy za zmarłych: Pamiętaj, Panie, o zmarłych w nadziei.

W środę połowy święta na jutrzni,

po: Bóg i Pan, troparion święta, trzykrotnie.

Po pierwszej recytacji Psałterza katyzma poetycka, ton 1:

Prosomion: Szybko przybądź.

Znający myśli wszystkich serc stał pośrodku Świątyni, mówiąc
fałszywym słowa prawdy: „Dlaczego szukacie, żeby mnie zabić,
Dawcę życia?” – w połowie święta wołając z odwagą –
„Nie patrzcie na osoby sprawując sąd, przestępcy Zakonu”.

Chwała, i teraz. Ta sama katyzma.

Czytanie egzegezy Ewangelii według Jana.

Po drugiej recytacji Psałterza katyzma poetycka, ton 5:

Prosomion: Słowo współniemające początku.

Władca wszystkich stojąc w Świątyni w połowie święta czcigodnej
Pięćdziesiątnicy, rozmawiając z Żydami oskarżał jawnie z
odwagą jako Król i Bóg ich harde panowanie, nam zaś wszystkim daje
z łaskawości wielkie miłosierdzie.

Chwała, i teraz. Ta sama katyzma.

Także: Zmartwychwstanie Chrystusa zobaczywszy. Psalm 50.

Kanony święta dwa z hirmosami na czternaście. Pierwszy z hirmosami
na osiem i drugi na sześć. Na końcu oba chóry razem śpiewają
katabasję jako hirmos drugiego kanonu.

Kanon, ton 4,

kyr Teofanesa, mający akrostych: Połowę świąt wielkich pochwalę.

Pieśń 1

Hirmos: Morza Czerwonego głębią suchymi stopami dawno temu
wędrował Izrael, przez wyciągnięte na krzyż ręce Mojżesza
zwyciężyłeś moc Amaleka w pustyni.

Twoje Boże wcielenie, Władco, przekracza nasze zrozumienie,
jaśniejąc nam dobrodziejstwami, a także szczodrze nam wypływa dar
łaski i Boża światłość.

Przyszedłeś, Chryste, wypuszczając światłość Bóstwa pośrodku
święta objawioną, święto jest bowiem radosnym dla zbawianych i
zbawienia naszego orędownikiem.

Ty byłeś dla nas mądrością, sprawiedliwością i wybawieniem u
Boga, Panie, przeprowadzając z ziemi na wyżyny nieba i dając Ducha
Bożego.

Ciało Twoje nie zaznało zniszczenia w grobie, Władco, ale skoro
stało się bez nasienia, zniszczenia nie przyjęło, nie
naśladowało natury, w nadprzyrodzony sposób nie zniewolone przez
naturę.

Drugi kanon,

poemat kyr Andrzeja z Krety, ton 8.

Pieśń 1

Hirmos: Morze zgęściłeś.

Poganie zaklaszczcie, Żydzi zapłaczcie, bowiem Dawca życia Chrystus
rozwiązał więzy otchłani i wskrzesił zmarłych, słowem uleczył
choroby, On jest Bogiem naszym, dającym życie wierzącym w imię
Jego.

Cud pokazałeś wodę przemieniając w wino, w Egipcie rzeki
przemieniłeś w krew, Władco, i wskrzesiłeś zmarłych, znak ten
drugi spełniwszy. Chwała niewypowiedzianej Twojej radzie, Zbawco.
Chwała Twemu uniżeniu, przez które nas odnowiłeś.

Jesteś strumieniem zawsze płynącego prawdziwego życia, Panie, Ty
jesteś naszym zmartwychwstaniem. Trudziłeś się, Zbawco mój i
odczuwałeś pragnienie poddając się prawom natury i do Sychem
szedłeś, gdzie Samarytankę poprosiłeś o wodę do picia.

Chleby pobłogosławiłeś, ryby pomnożyłeś, niedościgniony Boże
i obficie nasyciłeś ludzi, zawsze płynące Źródło mądrości,
obiecałeś ją spragnionym, Ty jesteś Zbawcą Bogiem naszym,
dającym życie wierzącym w imię Twoje.

Chwała. Triadikon: Sławię Trzech współniemających początku i
współtronujących, Ojca niemającego początku Boga i Syna
współniemającego początku i Ducha zawsze będącego z Synem,
jedną trójhipostatyczną istotę, jednej zasadzie bez początku
śpiewam, czczę naturę i Bóstwo bez początku.

I teraz. Teotokion: Jedyna pomieściłaś w łonie swego Stwórcę,
Rodzicielko Boga, i ciałem zrodziłaś w niewypowiedziany sposób
pozostając Dziewicą i niczym nie skalawszy dziewictwa. Przeto módl
się nieustannie, Czysta, za Twoją owczarnią do Niego jako do Syna
Twego i Boga.

Katabasja: Morze zgęściłeś, pogrążywszy z orężem pełnego
pychy faraona, i ludzi wybawiłeś suchych, Panie, i zaprowadziłeś
ich do góry świętej, wołających: Śpiewamy Tobie, Bogu naszemu,
pieśń zwycięstwa, albowiem wysławił się.

Pieśń 3

Hirmos: Weseląc się w Tobie Twój Kościół, Chryste, woła: Tyś
moją mocą, Panie, ucieczką i umocnieniem.

Otworzyłeś Kościołowi źródła życiodajnych wód, wołając, o
Dobry: „Jeśli ktoś pragnie, niech pospiesznie przychodzi i
pije”.

Wyraźnie mówiłeś, że z ziemi wzniósłszy się na niebo, z
niebios Ducha Świętego obiecałeś posłać.

Życiodajny naturą i z Dziewicy zrodzony Pan wszystkim wiernym dał
nieśmiertelność jako łaskawy.

Inny kanon.

Hirmos: Umocniło się serce moje w Panu.

„Nie sądźcie z pozorów, Żydzi” – uczył mówiąc Władca,
gdy przyszedł do Świątyni, jak jest napisane, w połowie święta
według Zakonu.

Nie sądźcie z pozorów, Żydzi, Chrystus bowiem przyszedł, o
którym mówili prorocy jako idącym z Syjonu i przyzywającym świat.

Jeśli słowom nie wierzycie, Żydzi, to wierzcie czynom Władcy.
Dlaczego oszukujecie samych siebie odrzucając Świętego, o którym
pisał Mojżesz w Zakonie?

Jeśli należy, żeby przyszedł Mesjasz, Żydzi, to Chrystus
przyszedł teraz jako Mesjasz. Dlaczego oszukujecie odrzucając
Sprawiedliwego, o którym pisał Mojżesz w Zakonie?

Chwała. Triadikon: Tobie kłaniamy się, Ojcze, niemający początku
naturą, śpiewamy niemającemu początku Twemu Synowi i pobożnie
Duchowi Najświętszemu jako jednej w Trzech naturze Boga.

I teraz. Teotokion: Jeden z Trójcy byłeś widziany w ciele nie
zmieniając natury, Panie, ani też nie spaliłeś niezniszczalnego
łona Rodzącej, będąc cały Bogiem i ogniem.

Katabasja: Umocniło się serce moje w Panu, podniesiony został róg
mój w Bogu moim, otworzyłem przeciwko wrogom moje usta i
rozweseliłem się Twoim zbawieniem.

Katyzma poetycka, ton 8:

Prosomion: Mądrości Słowa.

Stojąc pośrodku Świątyni w połowie Bożego święta wzywałeś:
„Niech spragniony przyjdzie do mnie i pije, pijący bowiem z tej
Bożej mojej wody, wytoczy z łona rzeki moich przykazań. A kto
wierzy we mnie, posłanego przez Bożego Rodzica, ze mną będzie
wysławiony”. Przeto wołamy do Ciebie: Chwała Tobie, Chryste
Boże, albowiem wylałeś wody Twojej przyjaźni do człowieka na
sługi Twoje.

Chwała, i teraz. Prosomion: Wytaczając światu wodę mądrości i
życia, wszystkich wzywasz, Zbawco, aby zaczerpnęli wody zbawienia,
bowiem Boży Twój Zakon przyjąwszy człowiek w sobie wygasza węgle
oszustwa, przeto na wieki nie będzie pragnął, ani nie przestanie
odczuwać nienasycenia Twego, Władco, Królu nadniebieski. Sławimy
więc Twoją władzę, Chryste Boże, prosząc o zesłanie sługom
Twoim obfitego odpuszczenia grzechów.

Pieśń 4

Hirmos: Podniesionego widząc Ciebie na krzyżu, Słońce
Sprawiedliwości, Kościół stojąc w swym porządku radując się
godnie woła: Chwała mocy Twojej, Panie.

Rozbiłeś mocą Twoją bramy śmierci, pokazałeś drogi życia,
otworzyłeś drzwi nieśmiertelności dla wołających z wiarą:
Chwała mocy Twojej, Panie.

Połowa wszystkiego, mając koniec i początek jako niemający
początku trzymasz, stanąłeś pośrodku wołając: Mądrzy w Bogu,
przyjdźcie rozkoszować się Bożymi darami.

Jako Bóg i mający władzę nad wszystkimi, jako mocny zniszczyłeś
panowanie śmierci i obiecałeś posłać, Chryste Boże, Ducha
pochodzącego od Ojca.

Teotokion: Obficie dajesz łaskę śpiewającym Tobie i z Ciebie
zrodzone przedwieczne Słowo, Matko nieznająca małżeństwa, proś o
odpuszczenie ich grzechów, Przeczysta.

Inny kanon.

Hirmos: Prorok Habakuk.

Jeśli Mesjasz powinien przyjść, to Mesjaszem jest Chrystus,
dlaczego więc nie wierzycie Jemu, nieprawi? Oto przyszedł i
świadczy o Nim to, co czyni: wodę uczynił winem, paralityka
uleczył słowem.

Nie rozumiejąc Pisma oszukujecie samych siebie wszyscy wy, nieprawi
Żydzi. Zaiste bowiem przyszedł Chrystus i wszystkich oświecił,
okazał wśród was liczne znaki i cuda, a wy nadaremno odrzucacie
prawdziwe życie.

Jeden czyn pokazałem wam, a wszyscy już dziwicie się – mówił
Chrystus do Żydów. – Wy i w sobotę obrzezacie człowieka, więc
dlaczego oczerniacie mnie, który słowem podźwignąłem paralityka?

Liczne dokonałem czyny i z powodu którego z nich rzucacie we mnie
kamieniami? – wołał Chrystus do Żydów oskarżając – Czy o to,
że człowieka uzdrowiłem słowem? Nie sądźcie ludzi z pozorów.

Działając w apostołach i sam spoczywając w prorokach z Duchem,
niemające początku zrodzenie Ojcowskiej natury, Chryste, wezwałeś
pogan do poznania znaków Twoich.

Chwała. Triadikon: Trójco nierozdzielna jedności, niemający
początku Ojcze, Synu i Duchu Święty, w jedności Trójca równa
czci, współtronująca, życiodajna, niestworzony Boże, zbawiaj
śpiewających Tobie i wybawiaj z nieszczęść oraz bólów.

I teraz. Teotokion: W łonie Twoim pomieściłaś nieopisanego Boga,
Oblubienico Boża Dziewico Matko czysta, nie przestawaj modlić się
za nami, abyśmy przez Ciebie zostali wybawieni z kłopotów, do
Ciebie bowiem zawsze przybiegamy.

Katabasja: Prorok Habakuk duchowymi oczyma przewidział przyjście
Twoje, Panie, przeto i wołał: Z południa przyjdzie Bóg, chwała
mocy Twojej, chwała uniżeniu Twemu.

Pieśń 5

Hirmos: Ty, Panie mój, Światłości, przyszedłeś na świat,
Światłość święta, aby z mroku niewiedzy nawrócić tych, którzy
z wiarą Ciebie sławią.

Osiągnąwszy połowę Bożych świąt starajmy się nauczyć
doskonałej Bożej cnoty, mądrzy w Bogu.

Zaiste święty jest ten tryumf połowy świąt, wielkich to bowiem
świąt korzeń i jaśnieje z obydwu stron.

Teotokion: Umysł archaniołów nie może zrozumieć Twojego
niewypowiedzianego i przeczystego zrodzenia z Dziewicy, Zbawco wielce
miłosierny.

Inny kanon.

Hirmos: Panie Boże nasz, pokój daj nam.

Cudami upiększyłeś apostołów Twoich, wywyższyłeś czynami
uczniów, w całym świecie wysławiony Zbawco nasz i dałeś im
królestwo Twoje.

Uczniowie oświecili wszystkie krańce ziemi cudami i naukami, i w
różnoraki sposób głosili, Chryste Zbawco, słowo królestwa Twego.

Oddajemy chwałę Twemu królestwu, śpiew przynosimy Tobie, który ze
względu na nas objawiłeś się na ziemi, oświeciłeś świat i
wezwałeś Adama.

Chwała. Triadikon: Chwała Tobie, Ojcze Święty, Boże niezrodzony.
Chwała Tobie, Słowo pozaczasowe Jednorodzone. Chwała Tobie, Duchu
Boży i współtronujący, jednoistotny Ojcu i Synowi.

I teraz. Teotokion: Twoje łono było świętym ołtarzem, mającym
niebieski chleb, z którego każdy, kto pożywa nie umiera, jak rzekł
Karmiciel wszystkich, Rodzicielko Boga.

Katabasja: Panie Boże nasz, pokój daj nam, Panie Boże nasz,
nabądź nas, Panie, poza Tobą innego nie znamy, imię Twoje
wywyższamy.

Pieśń 6

Hirmos: Z pieśniami pochwalnymi będę przynosił Tobie, Panie, dary,
woła do Ciebie Kościół, oczyściwszy się z krwi pogańskich ofiar
krwią, która z miłosierdzia Twego wypłynęła z Twego boku.

Dzisiaj nastała połowa Pięćdziesiątnicy, stąd bowiem Bożej
Paschy oświeciliśmy się Bożą Światłością, a stamtąd
jaśnieje łaską Pocieszyciela.

Mówiłeś stojąc w Świątyni, Chryste, objawiając zgromadzeniom
żydowskim swoją chwałę i wyjawiając jedność z Rodzicem.

Teotokion: Bądź mi Orędowniczką i murem obronnym, wyrywając mnie
ze zgorszeń świata, jedyna Rodzicielko Boga, i oświecając Bożym
wylaniem światła.

Inny kanon.

Hirmos: Jak wodami morskimi.

Ty, który trzymasz wszystkie krańce świata, wszedłeś i
nauczałeś w Świątyni ludy słowem prawdy, Jezusie, w święto
przepołowienia, jak woła Jan.

Otworzyłeś Twoje usta, Władco, głosiłeś światu przedwiecznego
Ojca i Najświętszego Ducha, zachowując z Nimi jedność także po
Wcieleniu.

Wykonałeś dzieło Ojca, czynami przekonując o słowach Twoich,
dokonując uzdrowień i znaków, Zbawco, podnosząc paralityka,
oczyszczając trędowatych i wskrzeszając martwych.

Niemający początku Syn był początkiem, przyjąwszy nasze ciało
wcielił się, i nauczając pośrodku święta, mówił:
„Przyjdźcie do zawsze płynącego źródła, zaczerpnijcie
życia”.

Chwała. Triadikon: Jednoo w Trójcy Bóstwo, istotę
trójhipostatyczną, niestworzoną, niepodzielną, wszyscy sławimy
Ojca i Syna, i Świętego Ducha jako Trzech będących i jednego.

I teraz. Teotokion: Opiewamy Ciebie jako Dziewicę po zrodzeniu,
Ciebie jedyną sławimy jako Dziewicę i Matkę, czysta Oblubienico
Boża, młoda Dziewczyno, z Ciebie bowiem zaiste wcieliwszy się Bóg
nas odnowił.

Katabasja: Jako wodami morskimi, Przyjacielu człowieka, falami
życiowymi zalewamy jak Jonasz wołam do Ciebie: Wyprowadź ze
zniszczenia życie moje, łaskawy Panie.

Kontakion, ton 4:

Prosomion: Podniesiony.

Gdy święto według Zakonu osiągnęło swoją połowę, Stwórco
wszystkich i Władco, mówiłeś do stojących, Chryste Boże:
„Przyjdźcie i zaczerpnijcie wodę nieśmiertelności”. Przeto
przybiegamy do Ciebie i z wiarą wołamy: Daj nam Twoje łaski, Ty
bowiem jesteś Źródłem życia naszego.

Ikos: Zlodowaciałą przez nieprawe grzechy moją duszę napój
strumieniami Twojej krwi i okaż przynoszącą dobre czyny, Ty bowiem
powiedziałeś wszystkim, aby przychodzili do Ciebie, najświętsze
Słowo Boże, i czerpali wodę niezniszczalności, żywą i
oczyszczającą grzechy, opiewających Twoje chwalebne i Boże
powstanie, podając z wysoka zstępującą na Twoich uczniów moc
Ducha, Dobry, znającym Ciebie Boga. Ty bowiem jesteś Źródłem
naszego życia.

Synaksarion:

Stichosy: Stanąwszy naucza w połowie święta,

Chrystus Mesjasz pośród nauczycieli.

Nieogarnionym Twoim miłosierdziem, Chryste Boże nasz, zmiłuj się
nad nami. Amen.

Pieśń 7

Hirmos: Potomkowie Abrahama w piecu perskim miłością bardziej
rozpaleni, niż płomieniem, wołali: Błogosławiony jesteś w
świątyni chwały Twojej, Panie.

Mocą Twoją rozerwałeś moc śmierci, Zbawco, pokazałeś ludziom
ścieżkę życia, dziękczynnie Tobie wołającym: Błogosławiony
jesteś w świątyni chwały Twojej. Panie.

Widząc Ciebie noszącym ciało, zgromadzenie żydowskie nie
rozumiało Ciebie, Słowo Boże, a my Tobie śpiewamy: Błogosławiony
jesteś w świątyni chwały Twojej, Panie.

Teotokion: Raduj się, uświęcone mieszkanie Boże Najwyższego!
Przez Ciebie bowiem dawana jest radość, Bogurodzico, wołającym:
Błogosławionaś Ty między niewiastami, nieskalana Władczyni.

Inny kanon.

Hirmos: Chaldejski piec.

Ciałem potrudziłeś się, odpocznienie wszystkich, wolą
odczuwałeś pragnienie, Źródło cudów, prosiłeś o wodę, który
głosiłeś wodę życia, Jezu.

Rozmawiałeś z kobietą Samarytanką, Panie, oskarżając szaleństwo
nieprawych Żydów. Ona bowiem uwierzyła w Ciebie jako Syna Bożego,
oni zaś odrzucili Ciebie.

Wodę żywą ściekającą, wodę nieśmiertelności, zawsze żywe
Źródło, przyobiecałeś dać tym, Zbawco, którzy z wiarą
przyjmują Twego Ducha, pochodzącego od Ojca.

Pięcioma chlebami nakarmiłeś tysiące spragnionych i ostatki po
nasyceniu się w inne tysiące pomnożyłeś, Zbawco, okazując
chwałę Twoją świętym uczniom.

Ten, kto spożywa Twoje ciało, żyć będzie na wieki, i ten, kto
pije moją krew, w Tobie będzie trwać, Zbawco mój, i Ty w nim, i
wskrzesisz go w dniu ostatnim.

Zachwyciłeś Twoją Opatrznością, Władco, przekonawszy cudami o
Bożej władzy, przepędziłeś słabości, wskrzesiłeś martwych i
oświeciłeś ślepych jako Bóg.

Oczyściłeś trędowatych, wzmocniłeś kalekich, podniosłeś
paralityków, uleczyłeś cierpiącą na krwotok, szedłeś po
głębi, okazując chwałę Twoją świętym uczniom.

Chwała. Triadikon: Kłaniamy się, Panie, Twemu przeczystemu Ojcu i
łasce Ducha, którą rozdałeś apostołom Twoim jako Bóg
posyłając ich na nauczanie.

I teraz. Teotokion: W Twoim łonie pomieściłaś nieogarnione Słowo,
Twoimi piersiami karmiłaś Karmiciela świata, w objęciach nosiłaś
Stwórcę naszego, czysta Rodzicielko Boga.

Katabasja: Chaldejski piec ogniem rozpalany zraszany Duchem, Bożą
obecnością, dzieci śpiewały: Błogosławiony jesteś, Boże ojców
naszych.

Pieśń 8

Hirmos: Daniel w jamie rozpostarł ręce i zagrodził otwarte paszcze
lwów, moc zaś ognia ugasiwszy i przepasawszy się cnotą
młodzieńcy wołali: Błogosławcie Pana wszystkie dzieła Pańskie.

Piękny z grobu powstawszy, upiększony chwałą Bóstwa, objawiłeś
się Twoim apostołom, Panie, obiecując im posłać łaskę Ducha,
śpiewającym: Błogosławcie Pana wszystkie dzieła Pańskie.

Uśmierciwszy otchłań jako Bóg przywódca życia, wszystkim
wytoczyłeś życie wieczne, które teraz jawnie przedstawiasz,
radości tych świetlistych dni, wołającym: Błogosławcie Pana
wszystkim dzieła Pańskie.

Okazałeś światu promienie jak słońce, Chryste, posłałeś
światu Twoich apostołów, noszących Ciebie, Światłości
niezgłębiona, oczyszczających z mgły niewiedzy i wołających:
Błogosławcie Pana wszystkie dzieła Pańskie.

Teotokion: Oto teraz osłabnie wyraźnie książę i wódz z pokolenia
Judy, Ty bowiem, Nieskalana, zrodziłaś dawno temu obiecane
oczekiwanie ludów, Chrystusa Boga, któremu śpiewamy: Błogosławcie
Pana wszystkie dzieła Pańskie.

Inny kanon.

Hirmos: Aniołowie i niebiosa siedzącego na tronie chwały.

Przyjdźcie i zobaczcie, ludzie, opiewanego na tronie chwały,
znieważanego przez nieprawych ludzi, i widząc śpiewajcie Mesjaszowi
ogłoszonemu przez proroków.

Ty jesteś zaiste Chrystusem, który przyszedł na ten świat, z Niego
zbawienie i przebaczenie grzechów ojców, Ty jesteś zaiste życiem
dla wierzących w Ciebie.

Mądrość Boża w połowie świąt, jak jest napisane, stanęła w
Świątyni i nauczała, że zaiste Mesjaszem jest Chrystus, przez
którego zbawienie.

Chrystus w soboty i we wszystkie dni czynił dzieła znaków,
uleczając cierpiących na rozliczne choroby, a oszuści wpadali w
gniew.

Słowem swoim uleczyłeś w sobotę sparaliżowanego, który leżał
od wielu lat, a Żydzi gorzko urągali Chrystusowi, że przekroczył
Zakon.

Czy to nie Mojżesz, który dał wam Zakon, nakazał obrzezać się i
w sobotę obrzezujecie męża, w żaden sposób nie naruszając
Zakonu? – Chrystus mówił do Żydów.

Niewdzięczni, zawsze żyjący w pustyni, łaskawcę zagniewaliście
zawiścią, urągaliście, poruszając nieprawymi językami, ucząc
się rzeczy bezużytecznych.

Błogosławimy Ojca i Syna, i Świętego Ducha, Pana.

Triadikon: Jeden Bóg Trójca. Ojciec, który nie przeszedł w
synostwo, ani Syn nie przemienił się w pochodzenie, ale cechy obu
są zachowane, Światłość Boga, Trzech sławię na wieki.

I teraz. Teotokion: Jak zrodziłaś, powiedz, Tego, który z Ojca
zajaśniał poza czasem i ze Świętym Duchem jest opiewany? Jeden
zechciał, Łaskawy, narodzić się z Ciebie, Bogurodzico.

Chwalimy, błogosławimy i kłaniamy się Panu, śpiewając i
wywyższając Go na wieki.

Katabasja: Aniołowie i niebiosa siedzącego na tronie chwały i jako
Boga nieustannie sławionego, błogosławcie, śpiewajcie i
wywyższajcie na wszystkie wieki.

Nie śpiewamy: Czcigodniejszą od cherubinów.

Pieśń 9

Hirmos: Z Ciebie, Dziewico, nienaruszonej góry, sam odciosał się
kamień węgielny, Chrystus, który zjednoczył w sobie różne
natury, przeto i my z radością Ciebie, Bogurodzico, wywyższamy.

Nauczmy się od Chrystusa nowego i czystego życia, oto do końca
postarajmy się zachować wszyscy pożyteczne rzeczy, abyśmy
przyjęli przyjście Świętego Ducha.

Ty moją śmiertelność otoczyłeś nieśmiertelnością, Dawco
życia, i przyoblokłeś łaską niezniszczalności, Zbawco, i
wskrzesiwszy przyprowadziłeś do Ojca, zniszczywszy czasową waśń.

Wezwani znowu z wysoka do niebieskiego życia, mocą orędownictwa
wyniszczającego się aż do postaci sługi i nas podnoszącego, Jego
godnie wysławiamy.

Teotokion: Jako korzeń, źródło i przyczynę niezniszczalności,
Ciebie Dziewico, wszyscy wierni poznaliśmy, czcimy pochwałami, Ty
bowiem wytoczyłaś nam hipostatyczną nieśmiertelność.

Inny kanon.

Hirmos: Obce matkom jest dziewictwo.

W połowie święta żydowskiego wszedłeś, Zbawco mój, do Twojej
Świątyni i wszystkich nauczałeś. Żydzi zaś dziwili się i
mówili: „Skąd jest Ten, który nie uczył się Prawa?”

Zbawiciel mój tocząc dary uzdrowień czynił cuda i znaki,
przepędzał niemoce, uleczał chorych, ale Żydzi złościli się z
powodu mnóstwa cudów Jego.

Zbawiciel mój oskarżając niepokornych Żydów, wołał: „Nie
sądźcie z pozorów, ale sądźcie prawym sądem, albowiem Zakon
także w sobotę nakazuje obrzezać się każdemu człowiekowi”.

Wielkie cuda dałeś Twoim uczniom, Zbawco, jak obiecałeś,
posyłając do pogan, aby głosili Twoją chwałę, oni zaś głosili
światu Twoje zmartwychwstanie, łaskę i wcielenie.

Jeśli człowieka obrzezujecie w sobotę, to dlaczego nie niszczycie
tym Zakonu? Dlaczego więc teraz gniewacie się na mnie, że całego
człowieka słowem uczyniłem zdrowego? Nie sądźcie według ciała
– mówi Chrystus do Żydów.

Ty, który słowem uleczyłeś uschłą rękę, od dawna wyschłą
ziemię mego serca ulecz, Słowo, okaż mnie przynoszącym owoce, abym
i ja, Zbawco, przyniósł owoce w gorliwej pokucie.

Oczyściwszy moje trędowate serce i oświeciwszy oczy mojej duszy,
Słowo, ulecz mnie leżącego na łożu boleści, jak podniosłeś
paralityka leżącego na łożu.

Chwała. Triadikon: Obce jest dla nieprawych sławienie Trójcy
niemającej początku, Ojca i Syna, i Świętego Ducha, niestworzone
wszechpanowanie, które cały świat stworzyło władzą swojej mocy.

I teraz. Teotokion: Pomieściłaś w łonie Twoim, Dziewico Matko,
Jednego z Trójcy, Chrystusa Dawcę życia, którego opiewa całe
stworzenie i drżą przed Nim trony niebios. Módl się do Niego,
Błogosławiona, aby zbawił dusze nasze.

Katabasja: Obce matkom jest dziewictwo i dziwne dla dziewic jest
rodzenie dzieci, w Tobie oba pogodziły się, Bogurodzico, przeto
Ciebie nieustannie uwielbiamy wszystkie pokolenia ziemi.

Eksapostilarion:

Prosomion: Niebo gwiazdami.

Mając kielich niewyczerpanych darów, daj mi zaczerpnąć wody na
odpuszczenie grzechów, albowiem ogarnięty jestem pragnieniem,
Łaskawco, jedyny szczodry.

Do psalmów pochwalnych dodajemy cztery stichosy i śpiewamy trzy
isomelosy święta, ton 4:

Prosomion: Jako mężnego.

Mądrość i moc, jaśnienie Ojca, Słowo zawsze będące i Syn Boży,
przyszedł do Świątyni i nauczał Żydów, okrutnych i
niewdzięcznych, i dziwili się bogactwu mądrości, wołając: Skąd
zna Pisma, który od nikogo się nie uczył? (dwa razy).

Zamykając usta uczonym w Piśmie, Mesjasz Pan oskarżał Żydów,
wołając do nich: Nie sądźcie z pozorów, przestępcy Zakonu, jak
sądzicie, nieprawi, że ja w sobotę podniosłem sparaliżowanego.
Skoro jestem Panem soboty i Zakonu, dlaczego szukacie, żeby mnie
zabić, który wskrzesił umarłych?

Nabatejczyka ukamienowaliście, okrutne i niewdzięczne zgromadzenie
żydowskie, Izajasza rozerwaliście drewnianą piłą, mądrego
Jeremiasza wrzuciliście do cysterny, Pana zaś podnieśliście na
krzyżu, wołając: „Ty, co niszczysz Świątynię, wybaw siebie, a
uwierzymy”.

Chwała, i teraz. Ton 4. Anatoliosa: Oświeciwszy się, bracia,
zmartwychwstaniem Zbawcy Chrystusa i osiągnąwszy połowę święta
Pańskiego, zachowajmy szczerze przykazania Boże, abyśmy byli godni
świętować także Wniebowstąpienie i otrzymać przyjście
Świętego Ducha.

Wielka doksologia. Po trisagionie troparion święta. Ektenie i
rozesłanie, i pierwsza godzina.

Na Liturgii Błogosławieństwa z kanonu święta pierwszego tonu,
pieśń trzecia na cztery i tonu ósmego, pieśń szósta na cztery.
Po wejściu troparion święta. Chwała, i teraz. Kontakion.
Prokimenon, ton 3: Pan nasz jest wielki i wielka jest moc Jego, a
mądrość Jego jest bez miary. Stichos: Chwalcie Pana, bowiem dobry
jest psalm. Lekcja z Dziejów Apostolskich, perykopa 34. Alleluja, ton
1: Wspomnij zgromadzenie Twoje, które nabyłeś od początku.
Stichos: Bóg nasz, Król nasz przed wiekami uczynił zbawienie
pośrodku ziemi. Ewangelia według Jana, perykopa 26. Na Liturgii
śpiewamy do zakończenia święta hirmos: Obce matkom jest
dziewictwo, zamiast: Zajaśniej, zajaśniej. Koinonikon: Kto spożywa
moje Ciało i pije moją Krew, we mnie przebywa i ja w nim, mówi Pan.
Alleluja. Podajemy obfity posiłek.

To święto trwa osiem dni.

