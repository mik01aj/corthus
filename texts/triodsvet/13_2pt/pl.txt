W czwartek drugiego tygodnia wieczorem,

do: Panie, wołam do Ciebie, dodajemy sześć stichosów i śpiewamy
strichery isomelosy, ton 1:

Prosomion: Niebieskich zastępów.

Otoczeni bielszą od śniegu szatą prawdy w obecnym dniu Paschy
rozradujmy się, w którym Chrystus jako Słońce Sprawiedliwości
zajaśniał z martwych, wszystkich nas oświeciwszy
niezniszczalnością.

Królem i panem, świętem świąt jest obecny dzień, który zaiste
uczynił Pan. W nim – jak śpiewa Dawid – tajemniczo rozradujemy
się, ludzie, bowiem przy drzwiach zamkniętych dał uczniom pokój.

Niewiara Tomasza dała zbawcze dla świata słowa Bogoczłowieka,
który przekonuje o powstaniu z głębin otchłani, a apostoł
odważnie ciekawą prawicą dotknął rąk i nóg ku uwierzeniu
świata.

Trzy stichery z Menei.

Chwała, i teraz. Ton 2: Przy drzwiach zamkniętych stanąwszy znowu
przed uczniami, dając im nieustraszoność i pokój, tak
powiedziałeś do Tomasza: „Dlaczego mi nie wierzysz, że powstałem
z martwych? Weź tu Twoją rękę i włóż w mój bok, i zobacz. Z
tobą bowiem niewierzącym wszyscy przywykli opiewać moje cierpienia
i zmartwychwstanie, wołając: Pan mój i Bóg mój, chwała Tobie”.

Pogodna Światłości.

Na stichownie stichery, ton 1:

Krzyża: Murem niezwyciężonym jest dla nas czcigodny krzyż Zbawcy,
mając bowiem w nim nadzieję wszyscy się zbawimy.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Zmartwychwstania: Wieczorne nasze modlitwy przyjmij Święty Panie i
daj nam odpuszczenie grzechów, albowiem Ty jeden okazałeś w
świecie zmartwychwstanie.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Panie, dla modlitw wszystkich świętych i Bogurodzicy
daj nam Twój pokój i zmiłuj się nad nami jako jedyny szczodry.

Chwała, i teraz. Ton 8: „Dotknij, Tomaszu, ręką boku – mówi
Chrystus – przyjdź doświadczyć wiarą śladów gwoździ, i nie
bądź niewierzącym, ale bądź wierzącym”. Gdy zaś Tomasz
dotknął palcem Władcy, głośno zawołał: „Ty jesteś Bogiem
moim i Panem, Łaskawco, chwała Tobie”.

Także: Teraz pozwalasz odejść. Pozostała część jak zwykle, jak
to wskazano.

W piątek drugiego tygodnia na jutrzni,

po: Bóg i Pan, troparion święta, trzykrotnie.

Po pierwszej recytacji Psałterza katyzma poetycka, ton 1:

Prosomion: Mimo kamienia opieczętowanego.

Kłaniamy się drzewu krzyża Twego, Przyjacielu człowieka, albowiem
na nim zostałeś przygwożdżony, Życie wszystkich. Raj
otworzyłeś, Zbawco, łotrowi, który z wiarą przyszedł do Ciebie i
otrzymał słodycz wyznając Ciebie: „Wspomnij mnie, Panie”.
Przyjmij i nas jak łotra, wołających: Wszyscy zgrzeszyliśmy, nie
pogardzaj nami z Twojej łaskawości.

Stichos: Wywyższajcie Pana Boga naszego i kłaniajcie się
podnóżkowi nóg Jego, albowiem jest święty.

Zmartwychwstaniu: Żołnierze strzegący grobu Twego, Zbawco,
zmartwieli od blasku anioła, który się zjawił, głosząc
niewiastom zmartwychwstanie. Sławimy Ciebie, zwycięzcę zniszczenia,
przypadamy do Ciebie, powstałego z grobu i jedynego naszego Boga.

Stichos: Przedziwny jest Bóg w świętych swoich, Bóg Izraela.

Męczennikom: Chwałą cierpień i godnością koron, chwalebni
męczennicy, przyodział was Pan, bowiem cierpliwym znoszeniem ran i
mocą zwyciężyliście nieprawych, przyjęliście z niebios Boże
zwycięstwo. Ich modlitwami, Chryste Boże, daj nam wielkie Twoje
miłosierdzie.

Chwała, i teraz. Stauroteotokion:

Prosomion: Żołnierze strzegący grobu Twego.

Nieskalana Owieczka widząc Baranka i Pasterza wiszącego martwego na
drzewie, łkając głosiła, macierzyńsko krzycząc: Jakże
przecierpię Twoje przewyższające słowa uniżenie, Synu mój, i
dobrowolne męki, najłaskawszy Boże?

Po drugiej recytacji Psałterza katyzma poetycka, ton 1:

Prosomion: Żołnierze strzegący grobu Twego.

Błogosławiony jesteś Ty, który dotknąłeś rany najlepszego boku.
Ten największy cud uleczył Adama i nam, wierzącym, wyjednał
wieczną szczęśliwość samymi mowami czcigodnych apostołów o Jego
zmartwychwstaniu.

Chwała, i teraz. Ta sama katyzma.

Także: Zmartwychwstanie Chrystusa zobaczywszy. Psalm 50.

Kanon święta z hirmosami na osiem i z Menei na cztery. Po trzeciej
pieśni katyzma poetycka z Menei. Kontakion i eksapostilarion
święta.

Do psalmów pochwalnych dodajemy cztery stichery, ton 1:

Krzyża: Przez Twój krzyż, Chryste, aniołowie i ludzie są jedną
owczarnią i jedynym Kościołem, niebo i ziemia weselą się, Panie,
chwała Tobie.

Zmartwychwstania: Opiewamy, Chryste, Twoją zbawczą mękę i sławimy
Twoje zmartwychwstanie.

Męczennikom: Przyjdźcie, ludzie, wszyscy uczcijmy cierpiętników
Chrystusowych w pieśniach i pieniach duchowych, światła świata i
głosicieli wiary, źródło zawsze płynące, z którego wyciekają
wiernym uzdrowienia. Dla ich modlitw, Chryste Boże, daj światu
pokój i duszom naszym wielkie miłosierdzie.

Chwała, i teraz. Ton 8: Przy drzwiach zamkniętych Zbawca stanął
przed zgromadzonymi uczniami, gdzie byli zebrani, i stanąwszy
pośrodku nich powiedział do Tomasza: Przyjdź, dotknij i zobacz
ślady po gwoździach, wyciągnij Twoją rękę i dotknij mego boku, i
nie bądź niewierzącym, ale z wiarą głoś moje powstanie z
martwych.

Na stichownie stichery święta, ton 4:

Prosomion: Jako mężni.

Gdy zostałeś ukrzyżowany, otworzyłeś ludziom raj i podniosłeś
zmarłych, Życie nasze, zmartwychwstałeś i śmierć zniewoliłeś
Twoją mocą, zaiste połączyłeś niebo z ziemią, Słowo Boże,
chór apostołów napełniłeś ogromną radością, głosząc mu
pokój.

Stichos: Na całą ziemię rozejdzie się ich głoszenie i aż do
krańców ziemi ich słowa.

Zniszczenie zostało zrzucone, zakwitła niezniszczalność, związek
czasowy został rozwiązany. Niebiosa niech się weselą, ziemia i
podziemie, bowiem zmartwychwstał Chrystus, zniewolił śmierć i
okazał radosny dzień, gdy przy zamkniętych drzwiach wszedł
Życiodawca i Pan.

Stichos: Niebiosa głoszą chwałę Bożą, dzieło rąk Jego
obwieszcza firmament.

W dzień, który uczynił Pan dzisiaj, rozradujmy się weseląc,
Życiodawca powstał, otchłań została zniewolona, chór apostołów
słyszy radość, niewierzący Tomasz dotknął boku Władcy i
dotknąwszy głosi podwójną naturę.

Chwała, i teraz. Ton 8: „Dotknij, Tomaszu, ręką boku – mówi
Chrystus – przyjdź doświadczyć wiarą śladów gwoździ, i nie
bądź niewierzącym, ale bądź wierzącym”. Gdy zaś Tomasz
dotknął palcem Władcy, głośno zawołał: „Ty jesteś Bogiem
moim i Panem, Łaskawco, chwała Tobie”.

Także: Dobrze jest wyznawać Pana. Pierwsza godzina i rozesłanie.

