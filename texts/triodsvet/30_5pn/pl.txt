W niedzielę Samarytanki wieczorem,

do: Panie, wołam do Ciebie, dodajemy sześć stichosów i śpiewamy
stichery połowy święta, ton 5:

Prosomion: Radujcie się, poszczący.

Objawił się pełen światłości i piękny dzień połowy świąt
zmartwychwstania Zbawcy jako jaśniejące południe, rozjaśniające
świat Bożą łaską powstania Chrystusa, oświecający cudami
niezniszczalności, oświeca znaki i wskazuje na wysokość
wniebowstąpienia, objawia wielce wymowne przyjście Ducha,
świetlisty tryumf najczcigodniejszej Pięćdziesiątnicy. Przeto i
daje duszom naszym pokój i wielkie miłosierdzie.

Jako Bożą rzekę chwały teraz w połowie świąt Pan daje wszystkim
strumienie łaskawości, wołając: „Ten, kto pragnie, niech
przyjdzie do mnie i pije”. Sam bowiem będąc Źródłem
współczucia i głębią miłosierdzia, toczy światu odpuszczenie,
obmywa grzechy i oczyszcza niemoce. Zbawia świętujących Jego
zmartwychwstanie, otacza miłością czczących Jego chwalebne
wniebowstąpienie i daje duszom naszym pokój oraz wielkie
miłosierdzie.

Pośrodku Świątyni stał nieopisany Bóg i Pan, Bogiem był bowiem z
natury, chociaż i dla nas dobrowolnie wcielił się, opisany zjawił
się w ciele, wszystkim tocząc życiodajne słowa i wszystkim
mówiąc: Oczyśćcie dusze i ochłódźcie znój żądz, abyście nie
pozbawili się napoju, ludzie, daję bowiem Bożą łaskę
nieśmiertelnego, lepszego i wyższego królestwa. Połączcie się ze
mną, Stwórcą, i zostaniecie wysławieni.

Trzy stichery z Menei.

Chwała, i teraz. Ton 8: W połowie święta przed męką i sławnym
zmartwychwstaniem Twoim byłeś w Świątyni, Dobry, nauczając
niepokornych Żydów, faryzeuszów i uczonych w Piśmie, i wołałeś
do nich: „Kto jest spragniony niech przyjdzie do Mnie i pije. Z
wierzącego we Mnie rzeki popłyną z Jego wnętrza, wody żywe Ducha
Bożego. O, niewypowiedziana Mądrości chwały Twojej. Ty, który
wszystko spełniasz, Boże nasz, chwała Tobie.

Na stichownie stichery Oktoechosu, ton 4:

Nieustannie kłaniamy się, Chryste Boże, życiodajnemu krzyżowi
Twemu, sławimy Twoje zmartwychwstanie trzeciego dnia, przez nie
bowiem odnowiłeś zniszczoną ludzką naturę, Wszechwładny, i
odnowiłeś nam wejście na niebo jako jedyny dobry i Przyjaciel
człowieka.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Chciałem obmyć łzami rękopis moich grzechów, Panie, i przez
pozostały czas mego życia zadawalać Ciebie pokutą, lecz wróg
oszukuje mnie i napada na duszę moją. Panie, nie daj mi zginąć
przed końcem i zbaw mnie.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Wysławiając się w pamięci świętych Twoich, Chryste
Boże, przez nich bądź ubłagany: Ześlij nam wielkie miłosierdzie.

Chwała, i teraz. Ton 6: W połowie święta Twego zmartwychwstania,
Chryste, i Bożego przyjścia Świętego Twego Ducha, zgromadziwszy
się opiewamy tajemnice cudów Twoich, w które ześlij nam wielkie
miłosierdzie.

W poniedziałek piątego tygodnia na jutrzni,

po: Bóg i Pan, troparion połowy święta.

Po pierwszej recytacji Psałterza katyzma poetycka, ton 4:

Niewiasty z mirrą wejrzawszy na wejście do grobu i nie mogąc
znieść płomienia anielskiego z drżeniem dziwiły się, mówiąc:
Czyżby został wykradziony Ten, który łotrowi otworzył raj? Czy
też powstał, który przed męką głosił powstanie? Zaiste
zmartwychwstał Chrystus, będącym w otchłani dając życie i
zmartwychwstanie.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

Nawiedź, Panie, moją pokorną duszę, która całe życie spędziła
w grzechach i przyjmij mnie jak nierządnicę, Zbawco, i zbaw mnie.

Stichos: Przedziwny jest Bóg w świętych swoich, Bóg Izraela.

Męczennikom: Dzisiaj zastępy anielskie przyszły ku pamięci
cierpiętników oświecić myśli wiernych i rozjaśnić świat
łaską. Przez nich, Boże, zostań ubłagany i daj nam wielkie
miłosierdzie.

Chwała, i teraz. Teotokion: Jesteś dla nas chrześcijan murem
niezwyciężonym, Bogurodzico Dziewico, do Ciebie bowiem przybiegając
pozostajemy nie dotknięci przez szkody i znowu grzeszący mamy Ciebie
za orędowniczkę. Przeto dziękczynnie wołamy do Ciebie: Raduj się,
Łaski Pełna, Pan z Tobą.

Po drugiej recytacji Psałterza katyzma poetycka, ton 8. Prosomion:

Mądrość, Słowo Ojca, nakazał apostołom głosić krańcom świata
swoje przyjście na ziemię, przez oszustów Żydów opętanych przez
biesa szaleńczo znieważany i poniżany, odważnie do nich wołał:
„Nie sądźcie mnie sądem niesądzonego, nieprawi”. Do Niego
przeto zawołajmy: Przyjacielu człowieka, Chryste Boże, ześlij
odpuszczenie grzechów tym, którzy z wiarą wyśpiewują Twoją
bezprzykładną chwałę (dwa razy).

Zmartwychwstanie Chrystusa zobaczywszy. Psalm 50.

Kanon święta z hirmosami na osiem i z Menei na cztery. Kontakion i
fotagogikon święta.

Do psalmów pochwalnych dodajemy cztery stichery i śpiewamy stichery
zmartwychwstania, ton 4:

Krzyż i śmierć przecierpiałeś, i powstałeś z martwych,
Wszechmocny Panie, sławimy Twoje zmartwychwstanie.

Jestem owieczką Twego duchowego stada i przybiegam do Ciebie, Dobry
Pasterzu, znajdź mnie zbłąkanego i zmiłuj się nade mną.

Męczennikom: Któż nie przerazi się patrząc, święci męczennicy,
na bój dobry, który stoczyliście? Jak będąc w ciele
zwyciężyliście bezcielesnego wroga, wyznaliście Chrystusa i
uzbroiliście się w krzyż. Przeto godnie okazaliście się
przepędzającymi biesy i zwycięzcami barbarzyńców. Módlcie się
nieustannie za dusze nasze.

Chwała, i teraz. Ton 8: W połowie święta Paschy wszedłeś do
Świątyni, Zbawco nasz, i stanąwszy pośrodku ludu nauczałeś go z
odwagą i mówiłeś: Ja jestem Światłością świata, kto idzie za
mną nie będzie chodzić w ciemności, lecz będzie miał
światłość nieśmiertelnego życia.

Na stichownie stichery, ton 2:

Prosomion: Domu Eufrato.

Schyliwszy niebiosa zstąpiłeś, Zbawco mój, i bez zmiany ciało z
Dziewicy przyjąłeś, tocząc mi odpuszczenie.

Stichos: Bóg nasz, Król nasz przed wiekami uczynił zbawienie
pośrodku ziemi.

Cały jesteś w Bogu, Słowo, chcąc wybawić mnie z grzechów,
ginącego, jednoczysz się ze mną, Przyjacielu człowieka.

Stichos: Wspomnij zgromadzenie Twoje, które nabyłeś od początku.

Ty przyszedłeś, Królu, Mądrości wielka, przez którego Ojciec z
Duchem Świętym mądrze stworzył świat.

Chwała, i teraz. Ton 8: Oczyśćmy skarbnice myśli, rozjaśniwszy
duchowe jaśnienia i zobaczymy Chrystusa, nasze życie, który
przyszedł do Świątyni z ogromu łaskawości, aby zwyciężyć wroga
i zbawić nasz rodzaj przez cierpienie krzyża i zmartwychwstanie.
Zawołajmy do Niego: Niezgłębiony Panie, chwała Tobie!

