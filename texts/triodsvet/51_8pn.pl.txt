W sobotę wieczorem na wielkich nieszporach,

zwykła recytacja Psałterza.

Do Panie, wołam do Ciebie dodajemy dziesięć stichosów i śpiewamy
trzy stichery isomelosy, powtarzając pierwszą. Także pięć sticher
tonu 2, powtarzając pierwszą.

Ton 1: Będziemy świętować Pięćdziesiątnicę, przyjście Ducha,
danie Obiecanego, wypełnienie nadziei, tak samo zaś tajemnicze, jak
wielkie i czcigodne, przeto wołamy do Ciebie: Stwórco wszystkich,
Panie, chwała Tobie (dwa razy).

Obcymi językami odnowiłeś, Chryste, Twoich uczniów, aby w nich
głosili Ciebie, Nieśmiertelne Słowo i Boga, który daje duszom
naszym wielkie miłosierdzie.

Wszystko daje Duch Święty, toczy proroctwa, ustanawia kapłanów,
mądrości nauczył nieuczonych, rybaków okazał teologami, zbiera
całe zgromadzenie Kościoła. Współistotny i Współtronujący z
Ojcem i Synem, Pocieszycielu, chwała Tobie.

Ton 2: Widzieliśmy Światłość prawdziwą, przyjęliśmy Ducha z
Niebios, znaleźliśmy wiarę prawdziwą, niepodzielnej Trójcy
kłaniamy się, albowiem Ona nas zbawiła (dwa razy).

W prorokach Ty ogłosiłeś nam drogę zbawienia i w apostołach
zajaśniała, Zbawco nasz, łaska Ducha Twego, Ty jesteś Bogiem bez
początku, w czasach ostatecznych i na wieki Ty jesteś Bogiem naszym.

Na dziedzińcach Twoich zaśpiewam Tobie, Zbawco świata, i
skłoniwszy kolana pokłonię się Twojej niezwyciężonej mocy
wieczorem, rano i w południe, i w każdym czasie błogosławię
Ciebie, Panie.

Na dziedzińcach Twoich, Panie, my wierni skłoniwszy kolana dusz i
ciał, śpiewamy Tobie, Ojcu nie mającemu początku, Synowi wspólnie
nie mającemu początku i współwiecznemu, i Najświętszemu Duchowi,
uświęcającemu i rozjaśniającemu dusze nasze.

Zaśpiewajmy Trójcy współistotnej, Ojcu i Synowi ze Świętym
Duchem, tak bowiem głosili wszyscy prorocy i apostołowie z
męczennikami.

Poemat cesarza Leona:

Chwała, i teraz. Ton 8: Przyjdźcie ludzie, pokłońmy się
trójhipostatycznemu Bóstwu, Synowi w Ojcu ze Świętym Duchem,
Ojciec bowiem poza czasem zrodził Syna współistotnego i
współtronującego, i Duch Święty był w Ojcu wysławiany z Synem,
jedna moc, jedna natura, jedno Bóstwo. Kłaniamy się Jemu wszyscy i
mówimy: Święty Boże, który wszystko stworzyłeś przez Syna Twego
przy współudziale Świętego Ducha. Święty Mocny, przez którego
poznaliśmy Ojca i Duch Święty przyszedł na świat. Święty
Nieśmiertelny, Pocieszycielu, Duchu pochodzący od Ojca i
spoczywający w Synu. Trójco Święta, chwała Tobie.

Wejście. Pogodna Światłości. Prokimenon dnia i czytania.

Czytanie Księgi Liczb (11, 16-17. 24-29).

Rzekł Pan do Mojżesza: Zbierz Mi siedemdziesięciu mężów ze
starszych Izraela, których ty sam znasz, że są starszymi i
nadzorcami. I przyprowadź ich do namiotu spotkania, aby oni stali tam
z tobą. Ja zstąpię i będę mówić tam z tobą, i wezmę z ducha
spoczywającego na tobie i włożę na nich, aby oni nieśli z tobą
dążenia ludu, a nie nosił je ty sam. I zebrał Mojżesz
siedemdziesięciu mężów ze starszych ludu, i postawił ich wokół
namiotu. I zstąpił Pan w obłoku i mówił z Mojżeszem, i wziął z
ducha, który na nim spoczywał, i dał siedemdziesięciu mężom
starszym. I kiedy spoczął na nich duch, zaczęli prorokować, lecz
potem przestali. I pozostało dwóch mężów w obozie, jednego imię
Eldad, a imię drugiego Modad, i na nich spoczął duch, a byli oni z
liczby zapisanych, ale nie przyszli do namiotu i prorokowali w obozie.
I przybiegł chłopiec i doniósł Mojżeszowi, i rzekł mu: Eldad i
Modad prorokują w obozie. W odpowiedzi na to Jozue, syn Nuna, sługa
Mojżesza i jeden z jego wybranych, powiedział: Panie mój Mojżeszu,
zabroń im. I rzekł mu Mojżesz: Czy ty nie jesteś zazdrosny za
mnie? I kto da wszystkim ludziom Pańskim być prorokami, gdy Pan da
im Ducha swego?

Czytanie Proroctwa Joela (2, 23-32).

Tak mówi Pan: Dzieci Syjonu, radujcie się i weselcie w Panu, Bogu
waszym, albowiem On da wam pożywienie ku sprawiedliwości i będzie
posyłać wam deszcz poranny i późny, jak poprzednio. I napełnią
się spichlerze pszenicą i tłocznie będą przepełnione winem i
olejem. I odpłacę wam za te lata, w które pożerała szarańcza,
robaki, żuki i gąsienice, wielkie wojsko moje, które posłałem na
was. I będziecie jeść do sytości, i nasycicie się, i sławić
będziecie imię Pana Boga waszego, który z wysoka uczynił cuda. I
nie zawstydzi się lud mój na wieki. I poznacie, że Ja jestem
pośrodku Izraela i Ja jestem Pan Bóg wasz, i nie ma innego poza
mną, i nie powstydzi się lud mój na wieki. I będzie po tym, że
wyleję z mego Ducha na wszelkie ciało, i będą prorokować synowie
wasi, i córki wasze, i starcy wasi sny będą widzieć, i
młodzieńcy wasi zobaczą widzenia. Także na sługi moje i na
służebnice moje w dni owe wyleję z Ducha mego, i będą
prorokować. I dam cuda na niebie w górze i znaki na ziemi w dole,
krew i ogień, i kolumny dymu. Słońce przemieni się w ciemność i
księżyc w krew zanim nadejdzie dzień Pański, wielki i budzący
bojaźń. I będzie, że każdy, kto zawezwie imienia Pańskiego,
zbawi się.

Czytanie Proroctwa Ezechiela (36, 24-28).

Tak mówi Pan: Wezmę was z narodów i zgromadzę was ze wszystkich
krajów, i wprowadzę was do ziemi waszej, i pokropię was czystą
wodą i oczyścicie się ze wszystkich nieczystości waszych, i ze
wszystkich bożków waszych oczyszczę was. I dam wam serce nowe i
ducha nowego dam wam, i zabiorę z ciała waszego serce kamienne i dam
wam serce cielesne, i ducha mego dam w was. I sprawię to, że
będziecie chodzić w przykazaniach moich i prawo moje będziecie
zachowywać i wypełniać. I będziecie żyć na ziemi, którą dałem
ojcom waszym, i będziecie moim ludem, a Ja będę waszym Bogiem.

Na litii trzy stichery isomelosy, ton 2:

W prorokach Ty ogłosiłeś nam drogę zbawienia i w apostołach
zajaśniała, Zbawco nasz, łaska Ducha Twego. Ty jesteś Bogiem bez
początku, w czasach ostatecznych i na wieki Ty jesteś Bogiem naszym.

Na dziedzińcach Twoich zaśpiewam Tobie, Zbawco świata, i
skłoniwszy kolana pokłonię się Twojej niezwyciężonej mocy
wieczorem, rano i w południe, i w każdym czasie błogosławię
Ciebie, Panie.

Na dziedzińcach, Panie, my wierni skłoniwszy kolana dusz i ciał,
śpiewamy Tobie, Ojcu nie mającemu początku, Synowi wspólnie nie
mającemu początku i współwiecznemu, i Najświętszemu Duchowi,
uświęcającemu i rozjaśniającemu dusze nasze.

Chwała, i teraz. Ton 8: Kiedy Ducha Twego posłałeś, Panie, na
siedzących apostołów, wtedy dzieci hebrajskie widząc to
przeraziły się bardzo. Słyszeli ich bowiem mówiącymi innymi,
obcymi językami, jak dawał im Duch Święty. Będąc bowiem
niewykształconymi oni stali się mądrymi i przemawiali o sprawach
Bożych, łowiąc narody do wiary. Przeto i my wołamy do Ciebie: Ty,
który zjawiłeś się na ziemi i wybawiłeś nas ze zbłądzenia,
Panie, chwała Tobie.

Na stichownie stichery isomelosy, ton 6:

Panie, ludy nie rozumiejące mocy Najświętszego Ducha, będącej na
apostołach Twoich, uznali zmianę języków za pijaństwo. My zaś
przez nich umocnieni, nieustannie tak mówimy: Ducha Twego Świętego
nie zabieraj od nas, błagamy Ciebie, Przyjacielu człowieka.

Stichos: Serce czyste stwórz we mnie, Boże, i ducha prawego odnów
we wnętrzu moim.

Panie, zstąpienie Świętego Ducha, które napełniło apostołów
Twoich, dało im możliwość mówienia innymi językami. A ten cud
niewiernym wydał się pijaństwem, a dla wiernych jest orędownikiem
zbawienia. Uczyń i nas godnymi Jego jaśnienia, błagamy Ciebie,
Przyjacielu człowieka.

Stichos: Nie odrzucaj mnie od oblicza Twego i Ducha Twego Świętego
nie zabieraj mi.

Królu Niebieski, Pocieszycielu, Duchu Prawdy, który wszędzie
jesteś i wszystko napełniasz, Skarbnico dóbr i Dawco życia,
przyjdź i zamieszkaj w nas, i oczyść nas z wszelkiej zmazy, i zbaw,
o Dobry, dusze nasze.

Chwała, i teraz. Ton 8: Niegdyś języki zostały pomieszane z powodu
śmiałości budowania wieży, teraz zaś narody obdarzone są
mądrością ze względu na poznanie chwały Boga. Tam Chrystus
osądził niegodnych za grzechy, tutaj oświecił rybaków Duchem.
Wtedy zlikwidowana została niemota, teraz odnawia się zgoda ku
zbawieniu dusz naszych.

Troparion rozesłania, ton 8: Błogosławiony jesteś, Chryste Boże
nasz, któryś rybaków uczynił mędrcami, zesławszy im Ducha
Świętego i przez nich złowiwszy świat, Przyjacielu człowieka,
chwała Tobie.

Także pobłogosławienie chlebów. Czytanie Dziejów świętych
Apostołów.

Jeśli nie będzie czuwania, to po: Teraz pozwalasz odejść,
troparion święta jeden raz. Na powieczerzu, po: Zaprawdę godnym to
jest, i po trisagionie, kontakion święta. Nabożeństwo o północy
śpiewamy jak zwykle. Odmawiamy kanon Trójcy Świętej z Oktoechosu,
według tonu.

Na jutrzni,

po: Bóg i Pan, troparion święta trzy razy.

Po pierwszej recytacji Psałterza katyzma poetycka, ton 4:

Prosomion: Zadziwił się Józef:

Świętujmy radośnie, wierni, Pięćdziesiątnicę, poświąteczne i
końcowe święto, wypełnienie obietnicy i zamiaru. W to bowiem
święto zstąpił na ziemię ogień Pocieszyciela pod postacią jakby
języków, oświecił uczniów i objawił ich poświęconymi w
tajemnice nieba. Przyszła Światłość Pocieszyciela i świat
oświeciła (dwa razy).

Po drugiej recytacji Psałterza katyzma poetycka, ton 4:

Źródło Ducha przyszedłszy na ziemię, duchowo dzieląc się na
ogniste rzeki, oświecając zraszało apostołów i było dla nich
ogniem obłokiem zraszającym, oświecając ich i oblewając deszczem
płomieni. Przez nich i my przyjęliśmy łaskę ogniem, jak i wodą.
Przyszła Światłość Pocieszyciela i świat oświeciła (dwa razy).
I czytanie.

Megalinarion:

Uwielbiamy Ciebie, Dawco życia Chryste, i czcimy Najświętszego
Twego Ducha, którego od Ojca posłałeś Boskim Twoim uczniom.

1. Niebiosa głoszą chwałę Bożą, dzieła zaś rąk Jego ogłasza
nieboskłon.

2. Duchem ust Jego cała ich moc.

3. Z niebios wejrzał Pan, zobaczył wszystkich synów ludzkich.

4. Ogień przed Nim idzie i wokół Niego silna burza.

5. Węgle zapłonęły od Niego i nachylił niebiosa, i zstąpił.

6. Od błysku przed Nim przeszły obłoki, grad i węgle ogniste.

7. Zostaną wspomniane i nawrócą się do Pana wszystkie krańce
ziemi.

8. I pokłonią się przed Nim wszystkie plemiona narodów.

9. Świadectwo Pańskie jest wierne, dające mądrość dzieciom.

10. Ziemia zatrzęsła się, bowiem niebiosa padają od oblicza Boga
Synajskiego.

11. Deszcz dobrowolny Ty wydzielisz, Boże, dziedzictwu Twemu.

12. Ty ustanowisz ich książętami po całej ziemi.

13. Na całą ziemię rozejdzie się ich głoszenie i do krańców
świata ich słowa.

14. Poślesz Ducha Twego i będą stworzone, i odnowisz oblicze ziemi.

15. Niech dobry Twój Duch prowadzi mnie ku ziemi sprawiedliwej.

16. Serce czyste stwórz we mnie, Boże, i ducha prawego odnów we
wnętrzu moim.

17. Nie odrzucaj mnie od oblicza Twego i Ducha Twego Świętego nie
zabieraj mi.

18. Przywróć mi radość zbawienia i Duchem władczym umocnij mnie.

19. Pan da głoszącemu słowo z wielką mocą.

20. Pan moc ludowi swemu da, Pan pobłogosławi lud swój pokojem.
Chwała, i teraz.

Alleluja. Alleluja. Alleluja, chwała Tobie, Boże (trzy razy).

Katyzma poetyka po polijeleju, ton 8:

Prosomion: Nakazane w tajemnicy.

Po Twoim, Chryste, powstaniu z grobu i po Bożym wstąpieniu na
wysokości niebios, Ty, Miłosierny, zesłałeś chwałę Twoją
widzącym Boga, odnowiwszy w uczniach prawego ducha. Przeto jak
muzyczna lira pod Bożą pałeczką, dla wszystkich objawiony został
sens tajemniczych głoszeń apostolskich i Twojej, Zbawco,
Opatrzności (dwa razy).

Czytanie z Teologa. Anabatmi, pierwsza antyfona, ton 1.

Prokimenon, ton 4: Niech dobry Duch Twój prowadzi mnie ku ziemi
sprawiedliwej. Stichos: Panie, usłysz modlitwę moją, zważ na
błaganie moje. Wszystko, co oddycha.

Ewangelia według Jana (perykopa 65; 20, 19-23)

Wieczorem owego pierwszego dnia tygodnia po szabacie, tam gdzie
przebywali uczniowie Jego, gdy drzwi były zamknięte z obawy przed
Żydami, przyszedł Jezus, stanął pośrodku i mówi do nich:
«Pokój wam!» A to powiedziawszy, pokazał im ręce, nogi i bok
swój. Uradowali się zatem uczniowie ujrzawszy Pana. A Jezus znowu
rzekł do nich: «Pokój wam! Jak posłał Mnie Ojciec, tak i Ja was
posyłam». Po tych słowach tchnął na nich i powiedział im:
«Weźmijcie Ducha Świętego! Którym odpuścicie grzechy, są im
odpuszczone, a którym zatrzymacie, są zatrzymane».

Nie odmawiamy: Zmartwychwstanie Chrystusa zobaczywszy, lecz tylko
Psalm 50.

Stichera po Ewangelii, ton 6:

Królu Niebieski, Pocieszycielu, Duchu Prawdy, który wszędzie
jesteś i wszystko napełniasz, Skarbnico dóbr i Dawco życia,
przyjdź i zamieszkaj w nas, i oczyść nas z wszelkiej zmazy, i zbaw,
o Dobry, dusze nasze.

Kanony święta dwa. Hirmosy obu kanonów po dwa razy, a tropariony po
dwanaście. Następnie pierwszy chór pierwszy hirmos i drugi chór
drugi hirmos.

Kanon który to kanon ma akrostych: Pięćdziesiątnicę świętujemy.

Poemat kyr Kosmasa Mnicha. Ton 7:

Pieśń 1

Hirmos: Głębią morza Pan pokrył faraona z rydwanami, krusząc w
wojnach wysoko podniesioną prawicę, śpiewajmy Jemu, albowiem się
wysławił.

Chryste, przez rzeczywiście posłanego, jak dawno temu obiecałeś
uczniom, Ducha Pocieszyciela, oświeciłeś świat światłością,
Przyjacielu człowieka.

Ogłoszona w Starym Zakonie i przez proroków zapowiedziana łaska
dzisiaj wylana została wszystkim wiernym.

Inny kanon, jambiczny, poemat kyr Jana z Damaszku. Ton 4.

Hirmos: Powoli mówiący Mojżesz ukrywszy się w Bożym mroku
wypowiedział napisane przez Boga prawo, albowiem wybiwszy błoto z
duchowego oka, widzi Istniejącego i uczy się wiedzy o Duchu, Boga
wysławiając Bożymi pieśniami.

Powiedziały czyste i czcigodne usta: Rozłąki z wami nie będzie, o
przyjaciele! Ja bowiem zasiadając bowiem na najwyższym tronie Ojca,
ześlę obfitą łaskę Ducha tym, którzy zapragną zajaśnieć.

Przeszedłszy granicę prawdziwe Słowo wycisza serce. Ukończywszy
bowiem dzieło zbawienia rozweselił przyjaciół, dając jak
obiecał, Ducha w gwałtownym tchnieniu i ognistych językach.

Pieśń 3

Hirmos: Pozostańcie w Jeruzalem, póki nie zostaniecie przyobleczeni
mocą z wysoka – rzekłeś uczniom – Ja zaś poślę innego,
podobnego do Mnie Pocieszyciela, Ducha mego i Ojca, w którym
umocnicie się.

Zstępująca moc Bożego Ducha w Boży sposób połączyła w jeden
związek rozdzielony dawno temu głos tych, którzy urządzili zły
związek, i kieruje wiernych do poznania Trójcy, w której umacniamy
się.

Inny kanon.

Hirmos: Jedna modlitwa prorokini Anny w skruszonym duchu do
Wszechmocnego i wszystko wiedzącego Boga rozwiązała więzy
niepłodnego łona i przekreśliła nieznośną wymówkę
wielodzietnej.

Niepojęta jest Trójca, albowiem niewykształconych rybaków okazała
krasomówcami zamykającymi usta mędrców słowem i jasnością Ducha
wyrwała z głębokiej nocy niezliczonych ludzi.

Był to pochodzący od niezrodzonej Światłości, najsilniejszy,
jaśniejący światłością ognisty głos, którego teraz pokazuje
narodom w Syjonie przez Syna zjednoczona z Nim jasność Ojcowskiej
władzy.

Katyzma poetycka, ton 8:

Prosomion: Nakazane w tajemnicy.

Oddani Chrystusowi napełnili się radością i niegdyś lękliwi
otrzymali Światłość. Bowiem Duch Święty zstąpił dzisiaj z
wysoka na dom uczniów i każdy mówił inaczej do ludzi. Rozdane
bowiem zostały języki mające postać jakby ognia, który ich nie
spalił, lecz raczej zrosił.

Pieśń 4

Hirmos: Kontemplując Twoje przyjście, Chryste, prorok zawołał w
czasach ostatecznych: Usłyszałem o mocy Twojej, Panie, że Ty
przyszedłeś zbawić wszystkich pomazańców Twoich.

Poprzednio mówiący przez proroków i niedoskonałym ludziom
ogłoszony przez Zakon Bóg prawdziwy Pocieszyciel, objawia się
dzisiaj sługom i świadkom Słowa.

Duch, nosząc wszystkie oznaki Bóstwa dzisiaj rozdzielił się w
ogniu dla apostołów i objawił w obcych językach, gdyż
przychodząca dzisiaj Boża moc jest samowładna.

Inny kanon.

Hirmos: Król królów, taki sam jak Ten, od którego pochodzi, Słowo
zrodzone przez nieznającego przyczyny Ojca, Ty rzeczywiście jako
Łaskawcę, równego Tobie w mocy Ducha posłałeś apostołom
śpiewającym: Chwała panowaniu Twemu, Panie.

Ty, będąc podwójnej natury, zmieszałeś słowem Bożą kąpiel
odrodzenia, zlej mi strumień z niezniszczalnie przebitego Twego boku,
o Słowo Boże, zapieczętowując ogniem Ducha.

Wszystkie kolana zginają się przed Pocieszycielem, przed Synem Ojca
i zrośniętym z Ojcem, wszystko bowiem zobaczyło w Trzech Osobach
istotę prawdziwą, niedostępną, pozaczasową, jedyną, gdy
światłością zajaśniała łaska Ducha.

Niech się spełni przez Boga wszystko, co tylko jest, słudzy
trójświetlistej Istoty. Chrystus bowiem jako łaskawca w
nadprzyrodzony sposób doskonali wszystkich i oświeca ogniem ku
zbawieniu, dając całą łaskę Ducha.

Pieśń 5

Hirmos: Duch zbawienia, z bojaźni Twojej, Panie, poczęty w łonie
proroków i zrodzony na ziemi, serca apostołów czyni czystymi i
prawy odnawia się w wiernych, światłością bowiem i pokojem są
Twoje przykazania.

Moc, która dzisiaj zstąpiła, to Duch Dobry, Duch Mądrości Bożej,
Duch pochodzący od Ojca i objawiony nam, wiernym, przez Syna, dający
świętość tym, w których zamieszka, w której jest On
kontemplowany ze swojej natury.

Inny kanon.

Hirmos: Wyzwalające oczyszczenie grzechów, dyszącą ogniem rosę
Ducha przyjmijcie mającą formę światłości, dzieci Kościoła,
teraz bowiem odchodzi z Syjonu Zakon, przychodzi łaska Ducha w
postaci ognistych języków.

Jak zechciał samowładnie, zstępuje nie mający nad sobą pana Duch
od Ojca, z mocą Ojca, współistotny Jemu, mędrcami czyniąc
apostołów przez języki, zapieczętowując życiodajne słowo,
które wyrzekł Zbawiciel.

Aby uleczyć z grzechu umysły apostołów, wszechwładny Bóg Słowo
budował sobie z nich przeczysty dom, w którym teraz zamieszkuje
Światłość współmocnego i współistotnego Jemu Ducha.

Pieśń 6

Hirmos: Pływając w falach życiowych trosk i tonąc we wzdymających
się grzechach, rzucany zwierzęciu gubiącemu dusze jak Jonasz wołam
do Ciebie, Chryste: Wyprowadź mnie ze śmiercionośnej głębi.

Z Ducha Twego bogato wylałeś na wszelkie ciało, jak rzekłeś:
Panie, wszystko napełniło się poznaniem Ciebie, że z Ojca Ty jako
Syn bez zmiany zrodziłeś się i Duch nierozdzielny od Ojca pochodzi.

Inny kanon.

Hirmos: Jako oczyszczenie i zbawienie dla nas zajaśniałeś Władco
Chryste z Dziewicy, aby jak prorok Jonasza z piersi morskiego zwierza
wyrwać ze zniszczenia całego Adama, który upadł z całym rodzajem
ludzkim.

Prawdziwy i prawy Duchu, odnów, Wszechwładny, nasze wnętrza,
abyśmy mogli Jego na wieki przyjąć, pochodzącego od Ojca i całego
z Nim zjednoczonego, palącego nieczystość wrogiej materii i
oczyszczającego nieczystość umysłów, o Wszechwładny.

Upragniona godność dla apostołów w Syjonie czekającym na Twoje
przyjście, Ty, Duchu, tchnieniem ognia umacniasz w nich poznanie
zrodzonego przez Ojca Słowa, szybko obnażając grubą mowę
pogańskich narad.

Kontakion, ton 8:

Kiedy zstąpiłeś mieszając języki, Najwyższy, Ty rozdzieliłeś
narody, kiedy zaś rozdawałeś ogniste języki, wszystkich wezwałeś
do jedności i zgodnie sławimy Najświętszego Ducha.

Ikos: Szybko dajesz pocieszenie sługom Twoim, Jezu, przy
zniechęceniu ducha naszego, nie rozłączaj się z duszami naszymi w
smutkach, nie oddalaj się od naszych myśli w pokusach, ale zawsze
spiesz do nas. Zbliż się do nas, zbliż się wszędzie będący, jak
i z apostołami Twoimi zawsze byłeś, tak zjednocz się też z
pragnącymi Ciebie, Miłosierny, aby w zjednoczeniu między sobą
śpiewali Tobie i wysławiali Najświętszego Ducha Twego.

Synaksarion w Niedzielę Świętej Pięćdziesiątnicy:

Stichosy: Tchnieniem koniecznym, w językach ognia

Chrystus daje apostołom Bożego Ducha,

Wylewając w wielkim dniu Ducha rybakom.

Chryste, dla modlitw świętych apostołów zmiłuj się nad nami.
Amen.

Pieśń 7

Hirmos: Do pieca ognistego wrzucone czcigodne dzieci ogień na rosę
przemieniły, śpiewając tak wołały: Błogosławiony jesteś, Panie
Boże ojców naszych.

Kiedy apostołowie głosili wielkie dzieła Boże, niewierzącym
działanie Ducha wydawało się upiciem, przez które to działanie
poznawana jest Trójca, jedyny Bóg ojców naszych.

Prawosławnie teologizujemy o nierozdzielnej naturze, o Bogu Ojcu
niemającym początku, o Słowie i o Duchu tejże władzy, wołając:
Błogosławiony jesteś, Boże ojców naszych.

Inny kanon.

Hirmos: Harmonijna melodia instrumentów muzycznych zabrzmiała
zapraszając do uczczenia wykutego ze złota bezdusznego bożka, zaś
świetlista łaska Pocieszyciela buduje taki kult, aby wołać:
Trójco Jedyna, współmocna, niemająca początku, błogosławiona
jesteś.

Szaleńcy nie zrozumiawszy słów mówionych przez proroków, kiedy
usłyszeli niezwykłe mowy apostołów mówili, że jest to upicie
się winem. My zaś, pobożni, po Bożemu wołamy do Ciebie: Łaskawco
wszystkich, błogosławiony jesteś.

Bożą nauką zagrzmiał mający wizję Joel i powiedział: Ja im jako
słowo Boga Przedwiecznego wyleję Ducha mego, aby wspólnie wołali:
Naturo trzykroć świetliście wieszczona, błogosławiona jesteś.

Troistą obdarzył łaską, mając na uwadze wskazanie na Trzy
Hipostazy, dla uczczenia Ich prostoty, Ich władzy, a teraz w jeden
dzień Pański Syn, Ojciec i Duch jest błogosławiony.

Pieśń 8

Hirmos: Niespalanym przez ogień okazał się na Synaju krzew,
objawiając Boga jąkającemu się i wolno mówiącemu Mojżeszowi, a
trzej młodzieńcy niezwyciężoną Bożą gorliwość w ogniu okazali
śpiewając: Wszystkie dzieła Pańskie, śpiewajcie Panu i
wywyższajcie na wszystkie wieki.

Kiedy pełne życia silne tchnienie Ducha Najświętszego z wysoka w
szumie unosiło się nad rybakami w postaci ognistych języków, wtedy
oni mówili o wielkich dziełach Bożych: Wszystkie dzieła Pańskie
śpiewajcie Panu i wywyższajcie Go na wszystkie wieki.

Jako wstępujący na niedotykalną górę, nie bojąc się
przerażającego ognia, przyjdźcie, stańmy na górze syjońskiej w
mieście żywego Boga, śpiewając teraz wraz z natchnionymi przez
Ducha uczniami: Wszystkie dzieła Pańskie śpiewajcie Panu i
wywyższajcie Go na wszystkie wieki.

Inny kanon.

Hirmos: Trójświetlista postać najwyższego Boga rozwiązuje więzy
i zrasza płomień, młodzieńcy śpiewają i całe stworzenie
błogosławi jako łaskawcę jedynego Zbawiciela i wszystko
czyniącego.

Duch zstępując w postaci języków ognia, upamiętnia zbawcze dla
człowieka mowy, które usłyszawszy od Ojca Chrystus powiedział
apostołom, a w błogosławiony sposób oswojone poprzednio wrogie
stworzenie śpiewa Tobie.

Zbawczo będąc jedyną samowładną światłością, jaśniejącą i
dającą oświecenie, Ty, Duchu, przyszedłeś napełniając
apostołów jako najczcigodniejszy szczyt i w obfitości dajesz
światłość sługom Twoim.

Wyśpiewywały duchem nasycone usta proroków Twoje, Królu, cielesne
przyjście i Ducha pochodzącego z łona Ojca, niestworzonego, a
stwarzającego i współtronującego z Tobą, chwałę wiernych, daną
przez wcielenie Jedynego z Trójcy.

Nie śpiewamy: Czcigodniejszą od cherubinów.

Stichosy: Apostołowie, widząc stąpienie Pocieszyciela, zadziwili
się: jak w postaci języków ognia objawił się Ducha Święty?

Uwielbiaj, duszo moja, w Trzech Osobach Jedno Prawdziwe Bóstwo.

Uwielbiaj, duszo moja, pochodzącego od Ojca Świętego Ducha.

Pieśń 9

Hirmos: Rodząca niezniszczalność i najchytrzejszemu Słowu ciało
dająca, Matko nieznająca męża, Dziewico Bogurodzico, przybytku
niemającego granic nieogarnionego Stworzyciela Twego, Ciebie
wywyższamy.

Na pałającym ognistym rydwanie radośnie wzniósł się dawno temu
gorliwy i natchniony ogniem objawił teraz tchnienie, które
oświeciło z wysoka apostołów, przez które oni wszystkim objawili
Trójcę.

Poza prawami natury niezwykłe rzeczy usłyszano od uczniów, bowiem
gdy łaskawie głosił jeden głos Ducha, różnorodne głosy
słyszały narody, plemiona i ludy o wielkich dziełach Bożych,
ucząc poznania Trójcy.

Inny kanon.

Hirmos: Raduj się, Królowo, chwało matek i dziewic, najbardziej
ruchliwe i krasomówcze usta nie mogą tak mówić, aby godnie
śpiewać Tobie i każdy rozum nie wystarcza dla zrozumienia zrodzenia
Twego, przeto zgodnie Ciebie sławimy.

Śpiewać należy Córze, Ona bowiem ukryła w łonie Słowo leczące
bolejącą ludzką naturę, a które teraz zasiadając po prawicy
Ojca, posłało łaskę Ducha.

My wszyscy, na kogo tylko tchnęła od Boga płynąca łaska,
jaśniejąc i błyszcząc niezwykłym pięknem, poznawszy równie
silną niepodzielną Mądrość, sławimy Trójświetlistą Istotę.

Eksapostilarion:

Prosomion: Niebo gwiazdami.

Najświętszy Duchu, pochodzący od Ojca i przez Syna przychodzący do
nieuczonych uczniów, którzy poznali w Tobie Boga, zbaw i zmiłuj
się nad wszystkimi.

Chwała, i teraz. Światłością jest Ojciec, Światłością jest
Słowo, Światłością jest Święty Duch, który został posłany
apostołom w ognistych językach. Przez Niego cały świat zostaje
oświecony dla czczenia Trójcy Świętej.

Do Psalmów pochwalnych dodajemy sześć stichosów i śpiewamy
isomelosy, ton 4:

Niezwykłe rzeczy dzisiaj widziały wszystkie narody w mieście
Dawidowym, kiedy Duch Święty zstąpił w ognistych językach, jak
głosi to mówiący o Bogu Łukasz. On to właśnie mówi: Kiedy
uczniowie Chrystusowi byli zgromadzeni, rozległ się szum jakby
niosącego się gwałtownego wichru i napełnił dom, gdzie oni
przebywali, i wszyscy zaczęli mówić, niezwykłymi słowami
tłumacząc niezwykłą naukę, niezwykłe nauki Świętej Trójcy
(dwa razy).

Duch Święty zawsze był i jest, i będzie, nie zmieniając się i
nie kończąc, ale zawsze sławiony wraz z Ojcem i Synem, z Nimi
złączony. On jest życiem i życia twórcą, światłością i
dawcą światłości, dobrym ze swej istoty i źródłem łaski. Przez
Niego jest poznawany Ojciec i wysławiony Syn, i przez wszystkich jest
poznawany. Jedna moc, jedno zjednoczenie, jedna cześć dla Świętej
Trójcy (dwa razy).

Duch Święty jest światłością, życiem i żywym źródłem
duchowym. On jest duchem zrozumienia, Dobry, prawy, duchowy,
panujący, oczyszczający grzechy. On jest Bogiem przebóstwiającym,
On jest ogniem pochodzącym od Ojca, On mówi, czyni i rozdaje dary.
Przez Niego ukoronowani zostali wszyscy prorocy i Boży apostołowie z
męczennikami. Jest to coś niezwykłego dla słuchu, niezwykłego dla
kontemplacji, języki ognia, rozdzielające się dla rozdzielenia
darów (dwa razy).

Chwała, i teraz. Ton 6: Królu Niebieski, Pocieszycielu, Duchu
Prawdy, który wszędzie jesteś i wszystko napełniasz, Skarbnico
dóbr i Dawco życia, przyjdź i zamieszkaj w nas, i oczyść nas z
wszelkiej zmazy, i zbaw, o Dobry, dusze nasze.

Wielka doksologia. Troparion rozesłania święta. Ektenie, po czym
kapłan wygłasza rozesłanie:

Chrystus, prawdziwy Bóg nasz, który w postaci ognistych języków z
niebios zesłał Najświętszego Ducha na świętych swoich uczniów i
apostołów, dla modlitw przeczystej swojej Matki, świętych,
chwalebnych i godnych wszelkiej czci apostołów, i wszystkich
świętych, zmiłuje się i zbawi nas, bo jest dobrym i Przyjacielem
człowieka.

Pierwsza godzina. Na pierwszej godzinie troparion święta. Po
trisagionie kontakion święta. Także rozesłanie.

Na Liturgii odmawiamy antyfony:

Antyfona 1, Psalm 18, ton 2:

Stichos 1: Niebiosa głoszą chwałę Bożą, dzieło rąk Jego
obwieszcza firmament. Dla modlitw Bogurodzicy, Zbawco, zbaw nas.

Stichos 2: Dzień dniowi przekazuje słowo i noc nocy obwieszcza
naukę. Dla modlitw Bogurodzicy, Zbawco, zbaw nas.

Stichos 3: Na całą ziemię rozejdzie się ich głoszenie i aż do
krańców ziemi ich słowa. Dla modlitw Bogurodzicy, Zbawco, zbaw nas.

Chwała, i teraz. Dla modlitw Bogurodzicy, Zbawco, zbaw nas.

Antyfona 2, Psalm 19, ton 2:

Stichos 1: Niech Pan cię wysłucha w dniu utrapienia, niech obroni
ciebie imię Boga Jakuba. Zbaw nas, Pocieszycielu Dobry,
śpiewających Tobie: Alleluja.

Stichos 2: Niech ześle tobie pomoc ze świątyni i niech cię
wspomoże z Syjonu. Zbaw nas, Pocieszycielu Dobry, śpiewających
Tobie: Alleluja.

Stichos 3: Niech ci Pan udzieli według serca twego i spełni każdy
zamysł twój. Zbaw nas, Pocieszycielu Dobry, śpiewających Tobie:
Alleluja.

Chwała, i teraz. Jednorodzony Synu.

Antyfona 3, Psalm 20, ton 8:

Stichos 1: Panie, król weseli się mocą Twoją i w zbawieniu Twoim
bardzo rozraduje się. Troparion, ton 8: Błogosławiony jesteś,
Chryste Boże nasz, któryś rybaków uczynił mędrcami, zesławszy
im Ducha Świętego i przez nich złowiwszy świat, Przyjacielu
człowieka, chwała Tobie.

Stichos 2: Spełniłeś pragnienie serca jego i nie odmówiłeś
błaganiu warg jego. Troparion, ton 8: Błogosławiony jesteś,
Chryste Boże nasz.

Stichos 3: Albowiem uprzedziłeś go błogosławieństwem
łaskawości, włożyłeś na głowę jego koronę z drogocennych
kamieni. Troparion, ton 8: Błogosławiony jesteś, Chryste Boże
nasz.

Eisodikos: Powstań, Panie, w mocy Twojej, będziemy śpiewać i
sławić moc Twoją. Także troparion: Błogosławiony jesteś,
Chryste Boże nasz.

Chwała, i teraz. Kontakion, ton 8:

Kiedy zstąpiłeś mieszając języki, Najwyższy, Ty rozdzieliłeś
narody, kiedy zaś rozdawałeś ogniste języki, wszystkich wezwałeś
do jedności i zgodnie sławimy Najświętszego Ducha.

Zamiast trisagionu: Którzy w Chrystusie ochrzczeni są, w Chrystusa
przyobleczeni są. Alleluja.

Prokimenon, ton 8: Na całą ziemię rozejdzie się ich głoszenie i
do krańców ziemi ich słowa. Stichos: Niebiosa głoszą chwałę
Bożą, dzieło rąk Jego obwieszcza firmament.

Czytanie Dziejów świętych Apostołów (perykopa 3; 2, 1-11).

W owe dni, gdy następował dzień Pięćdziesiątnicy, wszyscy
apostołowie byli razem na jednym miejscu. I nagle stał się szum z
nieba, jakby od silnego wiatru, i napełnił cały dom, gdzie się
znajdowali. I ukazały się im rozdzielające się języki jakby
ognia, i spoczęły pojedynczo na każdym z nich. I zostali wszyscy
napełnieni Duchem Świętym, i zaczęli mówić różnymi językami,
jak Duch dawał im mówić. W Jerozolimie zaś znajdowali się Żydzi,
ludzie pobożni, ze wszystkich narodów pod niebiosami. Kiedy stał
się ten szum, zebrał się lud i przyszedł w zdumienie, każdy
bowiem słyszał ich mówiących jego językiem. I wszyscy dziwili
się, i zdumiewali, mówiąc między sobą: Czyż ci, którzy
przemawiają, nie są wszyscy Galilejczykami? Jakżeż więc słyszymy
ich, każdy we własnym języku, znanym od urodzenia? Partowie i
Medowie, i Elamici, i mieszkańcy Mezopotamii, Judei i Kapadocji,
Pontu i Azji, Frygii i Pamfilii, Egiptu i tych części Libii, które
leżą blisko Cyreny, i przybysze z Rzymu, Żydzi i prozelici,
Kreteńczycy i Arabowie, słyszymy ich mówiących naszymi językami o
wielkich dziełach Bożych.

Alleluja, ton 1: Słowem Pańskim umocnione są niebiosa i tchnieniem
ust Jego cała ich moc. Stichos: Pan wejrzał z niebios, zobaczył
wszystkich synów ludzkich.

Ewangelia według Jana (perykopa 27; 7, 37-52; 8, 12).

W ostatnim, najbardziej uroczystym dniu święta, Jezus stojąc
zawołał donośnym głosem: «Jeśli ktoś jest spragniony, niech
przyjdzie do Mnie i pije! Kto wierzy we mnie, jak mówi Pismo,
strumienie wody żywej popłyną z wnętrza jego». A powiedział to o
Duchu, którego mieli otrzymać wierzący w imię Jego; Duch Święty
bowiem nie był jeszcze dany, ponieważ Jezus nie został jeszcze
uwielbiony. A wśród słuchających Go tłumów odezwały się
głosy: «Ten prawdziwie jest prorokiem». Inni mówili: «To jest
Mesjasz». Drudzy mówili: «Ale czyż Mesjasz przyjdzie z Galilei?
Czyż Pismo nie mówi, że Mesjasz będzie pochodził z potomstwa
Dawidowego i z miasteczka Betlejem?» I powstało w tłumie
rozdwojenie z Jego powodu. Niektórzy z nich chcieli Go pojmać, lecz
nikt nie podniósł na Niego ręki. Wrócili więc słudzy do
arcykapłanów i faryzeuszów, a ci rzekli do nich: «Czemu Go nie
przyprowadziliście?» Słudzy odpowiedzieli: «Nigdy jeszcze
człowiek nie przemawiał tak, jak ten człowiek przemawia».
Odpowiedzieli im faryzeusze: «Czyż i wy daliście się zwieść? Czy
ktoś ze zwierzchników lub faryzeuszów uwierzył w Niego? A ten
tłum, który nie zna Prawa, jest przeklęty». Mówi do nich jeden
spośród nich, Nikodem, ten, który w nocy przyszedł do Niego: «Czy
Prawo nasze potępia człowieka, zanim go wpierw przesłucha, i zbada,
co czyni?» Odpowiedzieli i rzekli mu: «Czy i ty jesteś z Galilei?
Zbadaj i zobacz, że żaden prorok nie przychodzi z Galilei». A Jezus
znowu przemówił do nich, mówiąc: «Ja jestem światłością
świata. Kto idzie za Mną, nie będzie chodził w ciemności, lecz
będzie miał światłość życia».

Zamiast Zaprawdę godne to jest śpiewamy: Raduj się, Królowo,
chwało matek i dziewic, bowiem najbardziej krasomówcze usta nie
mogą tak mówić, aby godnie śpiewać Tobie i żaden rozum nie
wystarcza dla zrozumienia zrodzenia Twego, przeto zgodnie Ciebie
sławimy.

Koinonikon: Niech dobry Twój Duch prowadzi mnie ku ziemi
sprawiedliwej. Alleluja.

W NIEDZIELĘ WIECZÓR ŚWIĘTEJ PIĘĆDZIESIĄTNICY

Obrzęd klękania

Kapłan: Błogosławiony Bóg nasz, w każdym czasie, teraz i zawsze,
i na wieki wieków.

Lektor: Amen.

Królu Niebieski, Pocieszycielu, Duchu Prawdy, który wszędzie
jesteś i wszystko napełniasz, Skarbnico dóbr i Dawco życia,
przyjdź i zamieszkaj w nas, i oczyść nas z wszelkiej zmazy, i zbaw,
o Dobry, dusze nasze.

Diakon: W pokoju do Pana módlmy się.

Chór po każdym wezwaniu: Panie, zmiłuj się.

O pokój z wysokości i zbawienie dusz naszych, do Pana módlmy się.

O pokój całego świata, stałość świętych Bożych Kościołów i
zjednoczenie wszystkich, do Pana módlmy się.

Za tę świątynię i tych, którzy z wiarą, pobożnością i
bojaźnią Bożą wchodzą do niej, do Pana módlmy się.

Za metropolitę naszego N., i za biskupa naszego N., za czcigodne
kapłaństwo, w Chrystusie diakonię, za całe duchowieństwo i lud,
do Pana módlmy się.

O zachowanie w opiece Bożej naszej ojczyzny, za jej władze i wojsko,
do Pana módlmy się.

Za to miasto, za wszystkie miasta i krainy, i za wszystkich wiernych
żyjących w nich, do Pana módlmy się.

O dobrą pogodę, obfitość plonów ziemi i spokojne czasy, do Pana
módlmy się.

Za żeglujących, podróżujących, chorych, cierpiących,
uwięzionych oraz o ich wybawienie, do Pana módlmy się.

Za obecny tutaj lud, oczekujący łaski Ducha Świętego, do Pana
módlmy się.

Za tych, którzy zginają przed Bogiem swoje kolana i otwierają
serca, do Pana módlmy się.

Abyśmy zostali umocnieni na spełnianie dzieł miłych Bogu, do Pana
módlmy się.

Aby zostało nam zesłane bogactwo Jego miłosierdzia, do Pana módlmy
się.

Aby nasze klęczenie zostało przyjęte jako kadzidło przed Obliczem
Bożym, do Pana módlmy się.

Za tych, którzy potrzebują pomocy, do Pana módlmy się.

O wybawienie nas od wszelkiego utrapienia, gniewu, niebezpieczeństwa
i niedostatku, do Pana módlmy się.

Wspomóż, zbaw, zmiłuj się i ochroń nas, Boże, łaską Twoją.

Najświętszą, przeczystą, błogosławioną, pełną chwały
Władczynię naszą Bogurodzicę i zawsze Dziewicę Marię ze
wszystkimi świętymi wspomniawszy, sami siebie, wszyscy siebie
nawzajem, i całe życie nasze Chrystusowi Bogu oddajmy.

Chór: Tobie, Panie.

Kapłan: Albowiem Tobie przynależy wszelka chwała, cześć i
pokłon, Ojcu i Synowi, i Świętemu Duchowi, teraz i zawsze, i na
wieki wieków.

Chór: Amen.

Także śpiewamy: Panie, wołam do Ciebie, usłysz mnie, usłysz mnie,
Panie, i dodajemy sześć stichosów i śpiewamy stichery isomelosy,
ton 4:

Niezwykłe rzeczy dzisiaj widziały wszystkie narody w mieście
Dawidowym, kiedy Duch Święty zstąpił w ognistych językach, jak
głosi to mówiący o Bogu Łukasz. On to właśnie mówi: Kiedy
uczniowie Chrystusowi byli zgromadzeni, rozległ się szum jakby
niosącego się gwałtownego wichru i napełnił dom, gdzie oni
przebywali, i wszyscy zaczęli mówić, niezwykłymi słowami
tłumacząc niezwykłą naukę, niezwykłe nauki Świętej Trójcy.

Duch Święty zawsze był i jest, i będzie, nie zmieniając się i
nie kończąc, ale zawsze sławiony wraz z Ojcem i Synem, z Nimi
złączony. On jest życiem i życia twórcą, światłością i
dawcą światłości, dobrym ze swej istoty i źródłem łaski. Przez
Niego jest poznawany Ojciec i wysławiony Syn, i przez wszystkich jest
poznawany. Jedna moc, jedno zjednoczenie, jedna cześć dla Świętej
Trójcy.

Duch Święty jest światłością, życiem i żywym źródłem
duchowym. On jest duchem zrozumienia, Dobry, prawy, duchowy,
panujący, oczyszczający grzechy. On jest Bogiem przebóstwiającym,
On jest ogniem pochodzącym od Ojca, On mówi, czyni i rozdaje dary.
Przez Niego ukoronowani zostali wszyscy prorocy i Boży apostołowie z
męczennikami. Jest to coś niezwykłego dla słuchu, niezwykłego dla
kontemplacji, języki ognia, rozdzielające się dla rozdzielenia
darów.

Chwała, i teraz. Królu Niebieski, Pocieszycielu, Duchu Prawdy,
który wszędzie jesteś i wszystko napełniasz, Skarbnico dóbr i
Dawco życia, przyjdź i zamieszkaj w nas, i oczyść nas z wszelkiej
zmazy, i zbaw, o Dobry, dusze nasze.

Wejście z kadzielnicą. Pogodna Światłości. Wielki prokimenon, ton
7: Któryż bóg jest wielki, jak Bóg nasz? Ty jesteś Bogiem, który
czyni cuda. Stichos 1: Objawiłeś w ludziach moc Twoją. Stichos 2:
Rzekłem: Teraz zacząłem, oto odmiana prawicy Najwyższego. Stichos
3: Wspomniałem dzieła Pańskie, albowiem wspominać będę od
początku cuda Twoje.

Diakon: Przyklęknąwszy, jeszcze i jeszcze do Pana módlmy się.

Chór: Panie, zmiłuj się, trzy razy.

Klękamy na ziemi, mając odkryte głowy, a kapłan donośnie czyta
modlitwy w prezbiterium,

patrząc ku ludowi:

Przeczysty, nieskalany, niemający początku, niewidzialny,
niedościgniony, niezbadany, niezmienny, niezwyciężony,
niewypowiedziany, najlepszy Panie, Jedyny, który posiadasz
nieśmiertelność, który żyjesz w niedostępnej światłości,
który stworzyłeś niebo i ziemię, i morze, i wszystko, co w nich
żyje, który dajesz wszystkim proszącym, zanim sami o coś
poproszą, modlimy się do Ciebie i Ciebie błagamy, Władco,
Przyjacielu człowieka, Ojcze Pana i Boga, i Zbawiciela naszego Jezusa
Chrystusa, który dla nas ludzi i dla naszego zbawienia zstąpił z
niebios i za sprawą Ducha Świętego przyjął ciało z Marii
Dziewicy i przesławnej Bogurodzicy. Najpierw nauczał słowem, a
następnie czynami okazując, gdy przecierpiał zbawczą mękę, dał
nam pokornym, grzesznym i niegodnym swoim sługom przykład zanoszenia
Tobie zawsze modlitw, z głowami pochylonymi i pokornie klęcząc, za
nasze grzechy i ludzkie przewinienia. Sam wielce miłosierny
Przyjacielu człowieka, usłysz nas, gdy każdego dnia do Ciebie
wołamy, a zwłaszcza w tym dniu Pięćdziesiątnicy, gdy po
Wniebowstąpieniu Pan nasz Jezus Chrystus zasiadł po Twojej prawicy,
Boga i Ojca, zesłał Świętego Ducha na swych świętych uczniów i
apostołów, który też spoczął na każdym z nich i wszyscy zostali
napełnieni nieskończoną Jego łaską i opowiadali różnymi
językami wielkie Twoje czyny i prorokowali. Teraz zaś nas,
modlących się do Ciebie, usłysz i zmiłuj się nad nami pokornymi i
osądzonymi, zerwij więzy niewoli naszych dusz, mając nad nami,
modlącymi się do Ciebie, Twoje nieprzebrane miłosierdzie. Przyjmij
nas, przypadających do Ciebie i wołających: zgrzeszyliśmy, ale do
Ciebie jesteśmy przywiązani już z łona naszej matki, Ty jesteś
Bogiem naszym. Jednak dni nasze mijają w bezsensowności życia,
oczekujemy więc pomocy Twojej, gdyż pozbawiliśmy się wszelkiej
pomocy, ale pokładając nadzieję w Twojej łaskawości, wołamy:
grzechów młodości naszej i niewiedzy nie pamiętaj, od tajemnych
naszych występków oczyść nas i nie odrzucaj nas w czasie
starości, gdy osłabnie nasza siła. Nie opuszczaj nas zanim
powrócimy do ziemi, pozwól powrócić do Ciebie i zważ na nas
swoją łaską i skłonnością, odpędź nasze nieprawości
łaskawością swoją, postaw naprzeciw bezmiaru Twych łask wielość
naszych grzechów. Wejrzyj, Panie, z wysokości Twojego przybytku na
stojący lud Twój, oczekujący bogactw Twoich darów. Nawiedź nas
swoją łaską, wybaw z przemocy szatana, umocnij nasze życie Twymi
świętymi i najświętszymi prawami. Daj ludowi Twemu anioła,
wiernego stróża, i wszystkich zgromadź do Twojego królestwa.
Wysłuchaj próśb pokładających w Tobie nadzieję, odpuść im i
nam grzechy, oczyść nas przez działanie Świętego Twego Ducha, i
zniszcz wszystkie wrogie nam zakusy.

Dodaje się i tę modlitwę:

Błogosławiony jesteś, Panie, Władco wszechwładny, który
oświecasz dzień światłem słonecznym i noc rozjaśniasz zorzami
ognia, który pozwoliłeś nam przebyć długi dzień i zbliżyć się
do początków zmierzchu, usłysz modlitwy nasze i wszystkich tych
ludzi, wszystkim nam przebacz grzechy nasze dobrowolne i mimowolne,
przyjmij wieczorne nasze modlitwy i ześlij obfitość Twojej łaski i
dobroci na Twoje dziedzictwo. Otocz nas świętymi Twymi aniołami,
uzbrój w oręż Twojej prawdy, otocz Twoją prawdą, zachowaj Twoją
mocą, wybaw od wszelkiego złego, wszelkiej przeciwnej nam pokusy i
pozwól, aby obecny wieczór z nadchodzącą nocą był doskonały,
święty, pełen pokoju, bez grzechu, bez upadku, bez złych myśli, i
takie same uczyń też wszystkie dni naszego życia, dla modlitw
najświętszej Bogurodzicy i wszystkich świętych, których od
wieków sobie upodobałeś.

Diakon: Wspomóż, zbaw, zmiłuj się, podnieś i ochroń nas, Boże,
łaską Twoją.

Chór: Panie zmiłuj się.

Diakon: Najświętszą, przeczystą, błogosławioną, pełną chwały
Władczynię naszą Bogurodzicę i zawsze Dziewicę Marię ze
wszystkimi świętymi wspomniawszy, sami siebie, wszyscy siebie
nawzajem, i całe życie nasze Chrystusowi Bogu oddajmy.

Chór: Tobie, o Panie.

Kapłan: Ty bowiem okazujesz nam miłosierdzie i zbawiasz nas, Panie
Boże nasz, i Tobie chwałę oddajemy, Ojcu i Synowi, i Świętemu
Duchowi, teraz i zawsze, i na wieki wieków.

Chór: Amen.

Następnie kapłan lub diakon mówi:

Wołajmy wszyscy z całej duszy i ze wszystkich myśli naszych
wołajmy.

Chór: Panie, zmiłuj się.

Panie wszechmocny, Boże ojców naszych, prosimy Cię, wysłuchaj i
zmiłuj się.

Chór: Panie, zmiłuj się.

Zmiłuj się nad nami, Boże, według wielkiego miłosierdzia Twego,
prosimy Cię, wysłuchaj i zmiłuj się.

Chór: Panie, zmiłuj się, trzy razy.

Jeszcze módlmy się za metropolitę naszego N., za biskupa naszego N.
i za wszystkich w Chrystusie braci naszych.

Chór: Panie, zmiłuj się, trzy razy.

Jeszcze módlmy o zachowanie w opiece Bożej naszej Ojczyzny, za jej
władze i wojsko, abyśmy mogli prowadzić ciche i spokojne życie, we
wszelkiej pobożności i czystości.

Chór: Panie, zmiłuj się, trzy razy.

Jeszcze módlmy się za naszych braci kapłanów, hieromnichów,
hierodiakonów, mnichów, i za wszystkich braci naszych w Chrystusie.

Chór: Panie, zmiłuj się, trzy razy.

Jeszcze módlmy się za błogosławionych i zawsze godnych pamięci
świątobliwych patriarchów ortodoksyjnych, za fundatorów tej
świątyni Bożej i za wszystkich zmarłych ortodoksyjnych ojców i
braci naszych, którzy tutaj i w różnych miejscach spoczywają.

Chór: Panie, zmiłuj się, trzy razy.

Jeszcze módlmy się za ofiarodawców i dobroczyńców tego świętego
i czcigodnego domu Bożego, za pracujących, śpiewających, i za tu
obecny lud, oczekujący od Ciebie wielkiego i obfitego miłosierdzia.

Chór: Panie, zmiłuj się, trzy razy.

Kapłan: Panie Boże nasz, przyjmij tę żarliwą modlitwę sług
Twoich i zmiłuj się nad nami według wielkiego miłosierdzia Twego.
Ześlij obfite łaski na nas i na cały lud Twój, oczekujący od
Ciebie wielkiego i obfitego miłosierdzia.

Albowiem jesteś Bogiem miłosiernym, Przyjacielem człowieka, i Tobie
chwałę oddajemy, Ojcu i Synowi, i Świętemu Duchowi, teraz i
zawsze, i na wieki wieków.

Chór: Amen.

Diakon: Przyklęknąwszy, jeszcze i jeszcze do Pana módlmy się.

Chór: Panie, zmiłuj się, trzy razy.

Klękamy, jak to już ukazano, a kapłan donośnie czyta drugą
modlitwę:

Panie Jezu Chryste, Boże nasz, pokój Twój dałeś ludziom i zawsze
jesteś obecny w naszym życiu, i w nas samych! Daruj nieustannie swym
wiernym dar Najświętszego Ducha ku otrzymaniu dziedzictwa, które
nie zostanie nam odjęte. W sposób jawny zaś łaskę zesłałeś
dzisiaj swoim uczniom i apostołom, i usta ich umocniłeś ognistymi
językami, a przez nich cały rodzaj ludzki przyjął Boską naukę w
swych własnych językach donośnie ogłoszoną. Zostaliśmy
oświeceni światłością Ducha i błędu jako ciemności
uniknęliśmy poprzez rozdanie widzialnych i ognistych języków ognia
i nadprzyrodzone działanie, gdyż dzięki Tobie nauczyliśmy się
wiary i błogosławienia Ciebie z Ojcem i Świętym Duchem, Jedynego
Boga, którego mocą i władzą zostaliśmy oświeceni. Ty bowiem
jesteś światłością Ojca, niezmiennym i stałym odbiciem Jego
natury i istoty, źródłem mądrości i łaski. Otwórz moje grzeszne
usta i naucz mnie modlić się godnie i należycie. Ty bowiem znasz
mnóstwo moich grzechów, ale Twoja łaska przezwycięży ich bezmiar.
Z bojaźnią bowiem stoję przed Tobą i w morze Twego miłosierdzia
rzucam rozpacz mojej duszy. Nakarm mnie swoim słowem, Ty, który
kierujesz w niewypowiedzianej Twej mądrości wszystkimi stworzeniami,
cicha przystani tych, którzy płyną burzliwym morzem, i wskaż im
drogę, którą pójdą. Daj ducha Twej mądrości mym myślom, ducha
rozumu daruj mej niskości, duchem Twojej bojaźni otocz moje
poczynania, ducha prawego odnów w mym wnętrzu i duchem Twym
władczym umocnij szaleństwo moich myśli. Obym każdego dnia był
kierowany przez Twego dobrego Ducha ku rzeczom dobrym, godnie
wypełniał Twoje przykazania oraz pamiętał o Twoim chwalebnym
przyjściu i o popełnionych grzechach. Nie pamiętaj mojej
skłonności ku rzeczom przemijającym i piękności tego świata, ale
umocnij mnie do przyjęcia Twych przyszłych darów. Powiedziałeś
bowiem, Panie, że jeśli ktoś będzie prosił w Twoim Imieniu,
otrzyma w obfitości od Twego współistotnego Boga i Ojca. Przeto i
ja grzeszny w dniu zstąpienia Świętego Twego Ducha błagam Twoją
łaskawość i proszę, abyś dał mi zbawienie. Panie, wszelkiego
dobra bogaty sprawco i ofiarodawco łask, który dajesz nam w
nadmiarze to, o co prosimy, Ty, Panie miłosierny współcierpisz z
nami, gdyż poprzez swoje bezgrzeszne ciało stałeś się
uczestnikiem naszego ciała, przeto przychyl się z miłością ku tym
którzy przed Tobą skłonili swoje kolana i bądź oczyszczeniem
naszych grzechów. Daj, Panie, ludowi Twemu obfite łaski, usłysz nas
ze świętych Twoich niebios, wznieś nad nami moc zbawczej Twojej
prawicy, otocz nas cieniem Twych skrzydeł i nie zapominaj dzieła
Twych rąk. Przed Tobą tylko zgrzeszyliśmy, ale też Tobie jednemu
służymy. Nie kłaniamy się bogom fałszywym, ani też nie
wyciągamy naszych rąk do bogów cudzych. Odrzuć nasze grzechy i
przyjmij nasze modlitwy, które klęcząc Tobie zanosimy, wyciągnij
do nas wszystkich pomocną dłoń, przyjmij naszą modlitwę jak dym
kadzielny, przyjemnie wznoszący się przed Twym najłaskawszym
królestwem.

Dodaje się i tę modlitwę:

Panie, Panie, wybawiający nas od wszelkiej strzały lecącej w ciągu
dnia, wybaw też nas od wszelkiej rzeczy przechodzącej w
ciemnościach. Przyjmij ofiarę wieczorną wznoszenia naszych rąk.
Pozwól nam również czas nocny przejść bez niedostatków, wolnymi
od złych pokus. Wybaw nas też od wszelkiego niepokoju i lęku, a
także od obecności szatana. Daj duszom naszym serdeczną skruchę i
myślom naszym troskę o wyrok na Twym budzącym bojaźń i
sprawiedliwym Sądzie. Przygwóźdź nasze ciała do Twej bojaźni,
umartw nasze członki, gdy pozostajemy na ziemi. Zabierz od nas
wszelkie niegodne marzenia i wrogie pokusy. Podnieś nas umocnionych w
czasie modlitwy w wierze i żarliwości o Twe przykazania.

Diakon: Wspomóż, zbaw, zmiłuj się, podnieś i ochroń nas, Boże,
łaską Twoją.

Chór: Panie zmiłuj się.

Diakon: Najświętszą, przeczystą, błogosławioną, pełną chwały
Władczynię naszą Bogurodzicę i zawsze Dziewicę Marię ze
wszystkimi świętymi wspomniawszy, sami siebie, wszyscy siebie
nawzajem, i całe życie nasze Chrystusowi Bogu oddajmy.

Chór: Tobie, Panie.

Kapłan: Przez przychylność i łaskawość Jednorodzonego Syna
Twego, z którym błogosławiony jesteś z Najświętszym i Dobrym, i
Życiodajnym Twoim Duchem, teraz i zawsze, i na wieki wieków.

Chór: Amen.

Lektor: Pozwól, Panie, w wieczór ten ustrzec się nam od grzechu.
Błogosławiony jesteś, Panie, Boże ojców naszych, i chwalebne i
przesławne jest imię Twoje na wieki. Amen. Niech będzie
miłosierdzie Twoje, Panie, nad nami, jak mieliśmy nadzieję w Tobie.
Błogosławiony jesteś, Panie, naucz mnie przykazań Twoich.
Błogosławiony jesteś, Władco, daj mi zrozumieć przykazania Twoje.
Błogosławiony jesteś, Święty, oświeć mnie przykazaniami Twoimi.
Panie, miłosierdzie Twoje na wieki, nie gardź dziełem rąk Twoich.
Tobie przynależy sława, Tobie przynależy pieśń, Tobie chwała
przynależy, Ojcu i Synowi, i Świętemu Duchowi, teraz i zawsze, i na
wieki wieków. Amen.

Diakon: Przyklęknąwszy, jeszcze i jeszcze do Pana módlmy się.

Chór: Panie, zmiłuj się, trzy razy.

Klękamy, jak to już ukazano, a kapłan donośnie czyta trzecią
modlitwę:

Wieczne źródło życia, rozlewające się i oświecające
wszystkich, współistotna Ojcu mocy stwórcza, któryś doskonale
wykonał opatrznościowe dzieło zbawienia ludzkości, Chryste Boże
nasz, który rozbiłeś nierozerwalne więzy grzechu i kajdany
otchłani oraz zdeptałeś mnóstwo złych duchów, który samego
siebie przywiodłeś na nieskalaną Ofiarę za nas i ciało swoje
przeczyste wydałeś na męki, ciało niepodległe i niedostępne
żadnemu grzechowi, i strasznym tym i niewypowiedzianym aktem
arcykapłańskim darowałeś nam życie wieczne, zstąpiłeś do
otchłani i więzy wieczne skruszyłeś, i będącym w ciemnościach
pokazałeś tym drogę zbawienia; będącego zaś przyczyną zła i
przebywającego na głębokościach węża, pełną Bożej mądrości
chytrością złowiłeś i więzami mroku związałeś w Tartarze, i w
ogniu nieugaszonym oraz zamknąłeś mocno w ciemnościach
zewnętrznych niewypowiedzianą Twoją mocą, wielce sławna
mądrości Ojca, okazałeś się wielkim pomocnikiem dla napastowanych
i oświeciłeś pozostających w ciemnościach i w cieniu śmierci. Ty
wiecznie istniejący Panie chwały i Ojca Najwyższego Synu
umiłowany, wieczna światłości z wiecznej światłości, Słońce
Sprawiedliwości, usłysz nas, modlących się do Ciebie, i daj
odpoczynek duszom swoich sług, zmarłych Ojców i braci naszych oraz
wszystkim krewnym według ciała i wszystkim zmarłym w wierze,
których teraz wspominamy, gdyż Ty masz wszelką władzą i w ręce
swojej trzymasz wszystkie krańce ziemi. Władco wszechwładny, Boże
ojców i Panie miłosierdzia, Stwórco wszystkich istot śmiertelnych
i nieśmiertelnych, i całej ludzkiej natury, powoływanej do życia i
odwoływanej, Panie życia i śmierci, tu przebywania i tam
przemienienia, który odmierzasz lata życia i wyznaczasz godzinę
śmierci, skierowujesz do otchłani i z niej wyprowadzasz, wiążesz w
niemocy i wypuszczasz w potędze, wypełniasz wszystkie obecne
potrzeby i kierujesz z pożytkiem przyszłymi, związanych
śmiertelną mocą weseląc nadzieją zmartwychwstania. Sam przeto,
Władco wszystkich, Boże nasz Zbawco, nadziejo wszystkich krańców
ziemi i będących w morzu daleko, który w ten ostatni, wielki i
zbawczy dzień święta Pięćdziesiątnicy okazałeś tajemnicę
świętej, jednoistotnej, wiecznej, nierozdzielnej i jedynej Trójcy,
a zstąpienie i przyjście świętego i życiotwórczego Twego Ducha
pod postacią języków ognistych rozlałeś na Twych świętych
apostołów i ogłosiłeś ich zwiastunami i wyznawcami naszej wiary
oraz okazałeś głosicielami prawdziwej teologii, który i w to
najdoskonalsze i zbawcze święto zechciałeś przyjąć modlitwy
oczyszczające za przebywających w otchłani, dając nam wielką
nadzieję wypuszczenia uwięzionych i rozwiązania ich nieczystości
oraz zesłania Twojej pociechy. Usłysz nas, pokorne Twoje sługi,
błagających Ciebie, i duszom swoich zmarłych sług daj odpoczynek w
miejscu światłości, w miejscu szczęśliwości, w miejscu ochłody,
gdzie odstąpi od nich boleść, smutek i wzdychanie, umieść ich w
miejscu sprawiedliwych i w miejscu pokoju, daj im odpuszczenie
grzechów i uczyń godnymi zbawienia, albowiem nie martwi sławią
Ciebie, Panie, ani też pozostający w otchłani nie mogą Ciebie
wyznawać, ale my żywi błogosławimy Ciebie i modlimy się, i
modlitwy oczyszczenia oraz ofiary zanosimy Tobie za ich dusze.

Dodaje się i tę modlitwę:

Boże wielki i wieczny, święty i miłujący ludzkość, który
pozwoliłeś nam w tej godzinie stanąć przed niedostępną Twoją
chwałą, aby Ciebie opiewać i głosić chwałę Twoich cudów,
oczyść nas, niegodne Twoje sługi, i daj łaskę, abyśmy sercem
skruszonym pokornie zanosili Tobie trójświętą chwałę i
dziękczynienie za wielkie Twoje dary, które nam uczyniłeś i zawsze
nam czynisz. Wspomnij, Panie, na naszą niemoc i nie gub nas z
nieprawościami naszymi, ale uczyń wielkie miłosierdzie nad nami
pokornymi, abyśmy uniknęli ciemności grzechów i chodzili w
prawdzie, odziewając się w oręż światłości, bezpieczni od
zdrad, wolni od wszelkich złych pokus i z bojaźnią wysławiali za
wszystko Ciebie, Jedynego prawdziwego i miłującego ludzi Boga.
Władco wszystkich i Stwórco, zaprawdę i zaiste wielka to tajemnica,
czasowe odejście Twych stworzeń, a następnie ponowne zjednoczenie i
odpoczynek na wieki. Dziękujemy Tobie za wszelkie okazane nam łaski,
które teraz wyznajemy, za nasze przyjście na ten świat i za nasze
odejście, za niezawodną obietnicę zmartwychwstania i życia
wiecznego, którą przed wiekami nam zaręczyłeś, a którą
przyjmiemy w przyszłym powtórnym Twym przyjściu. Ty bowiem jesteś
pierwszym zmartwychwstałym i zmarłych sprawiedliwym i miłującym
Sędzią, nagradzającym Władcą i Panem, który dla skrajnego
wyniszczenia samego siebie przyjął ludzkie ciało, który też z
miłosierdzia i łaskawości dobrowolnie doświadczyłeś naszych
cierpień i niepokojów oraz sam cierpiałeś będąc doświadczanym,
z czułością wprowadziłeś nas do twojej chwały, a poprzez
wejście w pokusę i jej przezwyciężenie stałeś się dla nas
doświadczanych naszą podporą, jak sam to obiecałeś. Przyjmij
więc, Władco, nasze modlitwy i błagania, daj odpoczynek wszystkim
naszym ojcom, matkom, dzieciom, braciom i siostrom według ciała i
według ducha, i duszom wszystkich zmarłych. Umieść ich duchy i
imiona w księdze żywota, w nadziei zmartwychwstania, życia
wiecznego, na łonie Abrahama, Izaaka i Jakuba, w krainie żywych, w
królestwie niebieskim, w raju słodyczy, wprowadzając wszystkich do
świętego Twego domu za pośrednictwem świętych Twoich aniołów.
Wskrześ także nasze ciała w dniu, który wyznaczyłeś według Twej
sprawiedliwej i prawdziwej obietnicy. Dla Twoich bowiem sług, Panie,
nie ma śmierci, gdyż odchodzimy z ciała i przychodzimy do Ciebie,
Boga naszego, ale jest to przejście od spraw bolesnych do
pożytecznych i słodkich, na odpoczynek i radość. Jeżeli
zgrzeszyliśmy przeciwko Tobie, miłosierny bądź dla nas, gdyż nikt
nie jest czysty przed Tobą i wolny od swych nieprawości, ani też
żaden dzień naszego życia nie jest naszą własnością, a tylko Ty
jeden zjawiłeś się na ziemi bezgrzesznym, Panie nasz Jezu Chryste,
przez którego wszyscy mamy nadzieję otrzymać miłosierdzie i
odpuszczenie grzechów. Przeto więc jako Dobry i Przyjaciel
człowieka Bóg oddal, odpuść, daruj nasze grzechy dobrowolne i
mimowolne, świadome i nieświadome, znane i zapomniane, popełnione
czynem, myślą, słowem, w całym naszym życiu i w każdym naszym
ruchu. Zmarłym zaś daruj wolność i ochłodę, a nas tu obecnych
pobłogosław, daruj koniec naszego życia pełen pokoju i dobra, a
także wszystkim Twym ludziom, otwórz ku ludziom swoje miłosierdzie
i miłość, a na Twym strasznym i budzącym bojaźń Sądzie uczyń
nas godnymi Twego królestwa.

Dodaje się i tę modlitwę:

Boże wielki i najwyższy, jedyny, który masz nieśmiertelność,
który żyjesz w niedostępnym świecie, który wszystkie stworzenia z
mądrością stworzyłeś, rozdzieliłeś światłość od ciemności,
słońce dałeś, aby świeciło dniom oraz księżyc i gwiazdy, aby
rozjaśniały mroki nocy, który w obecnym dniu przychylasz swoje
oblicze do naszych próśb i pozwalasz nam przynosić Tobie ofiarę
wieczorną. Sam, miłujący ludzkość Panie, wznieś naszą modlitwę
jako dym kadzidlany przed Tobą i przyjmij ją jako woń wdzięcznej
ofiary. Pozwól nam spędzić nadchodzący wieczór i nadchodzącą
noc w pokoju, przyoblecz nas w oręż światłości, wybaw od nocnych
lęków i od wszelkiej rzeczy znajdującej się w ciemnościach, daruj
nam sen, który darowałeś na ukojenie naszych niemocy, wolny od
wszelkich myśli szatańskich. O Władco i ofiarodawca wszystkich
łask, obyśmy także na naszych łożach doznali pociechy,
wspominając również w nocy najświętsze Twoje imię i oświeceni
pouczeniami Twych przykazań, z duchową radością powstali ku
głoszeniu chwały Twoich łask oraz zanosili modlitwy i błagania do
Twej łaskawości za nasze grzechy i za wszystkich Twoich ludzi,
poprzez modlitewne wstawiennictwo Najświętszej Bogurodzicy nawiedź
nas, Panie, w swym miłosierdziu.

Diakon: Wspomóż, zbaw, zmiłuj się, podnieś i ochroń nas, Boże,
łaską Twoją.

Chór: Panie zmiłuj się.

Diakon: Najświętszą, przeczystą, błogosławioną, pełną chwały
Władczynię naszą Bogurodzicę i zawsze Dziewicę Marię ze
wszystkimi świętymi wspomniawszy, sami siebie, wszyscy siebie
nawzajem, i całe życie nasze Chrystusowi Bogu oddajmy.

Chór: Tobie, o Panie.

Kapłan: Albowiem Ty jesteś odpoczynkiem dusz i ciał naszych, i
Tobie chwałę oddajemy, Ojcu i Synowi, i Świętemu Duchowi, teraz i
zawsze, i na wieki wieków.

Chór: Amen.

Diakon: Dopełnijmy wieczorną modlitwę naszą do Pana.

Chór: Panie, zmiłuj się.

Wspomóż, zbaw, zmiłuj się i ochroń nas, Boże, łaską Twoją.

Chór: Panie, zmiłuj się.

O to, aby cały ten wieczór był doskonały, święty, spokojny i
bezgrzeszny, Pana prośmy.

Chór: Racz dać, o Panie.

O anioła pokoju, wiernego przewodnika, stróża dusz i ciał naszych,
Pana prośmy.

Chór: Racz dać, o Panie.

O przebaczenie i odpuszczenie grzechów i przewinień naszych, Pana
prośmy.

Chór: Racz dać, o Panie.

O to, co dobre i pożyteczne dla dusz naszych i o pokój dla świata,
Pana prośmy.

Chór: Racz dać, o Panie.

O dokonanie reszty życia naszego w pokoju i pokucie, Pana prośmy.

Chór: Racz dać, o Panie.

O chrześcijańskie zakończenie życia naszego, bezbolesne, bez
zawstydzenia, spokojne, i o dobrą odpowiedź na budzącym bojaźń
Sądzie Chrystusa, prośmy.

Chór: Racz dać, o Panie.

Najświętszą, przeczystą, błogosławioną, pełną chwały
Władczynię naszą Bogurodzicę i zawsze Dziewicę Marię ze
wszystkimi świętymi wspomniawszy, sami siebie, wszyscy siebie
nawzajem, i całe życie nasze Chrystusowi Bogu oddajmy.

Chór: Tobie, o Panie.

Kapłan: Albowiem jesteś Bogiem dobrym, Przyjacielem człowieka, i
Tobie chwałę oddajemy, Ojcu i Synowi, i Świętemu Duchowi, teraz i
zawsze, i na wieki wieków.

Chór: Amen.

Kapłan: Pokój wszystkim.

Chór: I duchowi twemu.

Diakon: Skłońmy nasze głowy przed Panem!

Chór: Przed Tobą, Panie.

Kapłan odmawia tę modlitwę:

Panie, Boże nasz, który nachyliłeś niebiosa i zstąpiłeś, aby
zbawić rodzaj ludzki, wejrzyj na Twoje sługi i na Twoje dziedzictwo,
albowiem słudzy Twoi skłonili swe głowy, zgięli swoje karki przed
Tobą, budzącym bojaźń Sędzią, Przyjacielem człowieka, nie
oczekując pomocy od ludzi, ale oczekując Twego miłosierdzia i
oczekując Twego zbawienia. Zachowaj ich w każdym czasie i w obecny
wieczór, i w nadchodzącą noc, od wszelkiego wroga, od wszelkiego
wrogiego działania diabła, od próżnych słów i od złych
wspomnień.

Niech będzie panowanie Twego królestwa błogosławione i
wysławione, Ojca i Syna, i Świętego Ducha, teraz i zawsze, i na
wieki wieków.

Chór: Amen.

Następnie schodzą się dwa chóry i śpiewają stichery isomelosy,
ton 3:

Stichos: Teraz na znak wszystkim zostały objawione języki ognia.

Judejczycy, z których według ciała narodził się Chrystus,
osłabli w wierze i odpadli od Bożej łaski, my zaś, pochodzący z
pogan, staliśmy się godni światłości, umocnieni słowami uczniów
głoszących chwałę łaskawego dla wszystkich Boga. Z wiarą
kłaniamy się więc Świętemu Duchowi, umocnieni przez Zbawcę dusz
naszych.

Stichos: Serce czyste stwórz we mnie, Boże, i ducha prawego odnów
we wnętrzu moim.

Teraz Pocieszyciel został wylany na każde ciało, od chóru
apostołów poczynając na wszystkich wiernych rozprzestrzenia się
łaska i Duch władczo zstępuje pod postacią ognia, rozdając
uczniom różne języki ku wielbieniu Boga. Przeto nasze serca
oświećmy, w wierze umocnijmy Świętym Duchem i módlmy się o
zbawienie dusz naszych.

Stichos: Nie odrzucaj mnie od oblicza Twego i Ducha Twego Świętego
nie odbieraj mi.

Teraz mocą władczą Chrystusa przyoblekają się z wysoka
apostołowie, odnawia ich bowiem Pocieszyciel tajemniczym odnowieniem
rozumu, którzy w różnych językach wzniośle głoszą zawsze
Istniejącego, i wielbią łaskawcę wszystkich, Trójosobowego Boga.
Przeto oświeciwszy się ich naukami, pokłońmy się Ojcu z Synem i
Duchem, modląc się o zbawienie dusz naszych.

Chwała, i teraz. Ton 8: Przyjdźcie ludzie, pokłońmy się
trójhipostatycznemu Bóstwu, Synowi w Ojcu ze Świętym Duchem,
Ojciec bowiem poza czasem zrodził Syna współistotnego i
współtronującego, i Duch Święty był w Ojcu wysławiany z Synem,
jedna moc, jedna natura, jedno Bóstwo. Kłaniamy się Jemu wszyscy i
mówimy: Święty Boże, który wszystko stworzyłeś przez Syna Twego
przy współudziale Świętego Ducha. Święty Mocny, przez którego
poznaliśmy Ojca i Duch Święty przyszedł na świat. Święty
Nieśmiertelny, Pocieszycielu, Duchu pochodzący od Ojca i
spoczywający w Synu. Trójco Święta, chwała Tobie.

Także: Teraz pozwalasz odejść słudze Twemu. Trisagion.
Najświętsza Trójco. Ojcze nasz. Troparion, ton 8:

Błogosławiony jesteś, Chryste Boże nasz, któryś rybaków
uczynił mędrcami, zesławszy im Ducha Świętego i przez nich
złowiwszy świat, Przyjacielu człowieka, chwała Tobie.

Kapłan: Oto mądrość!

Chór: Pobłogosław!

Kapłan: Błogosławiony Chrystus, Bóg nasz, w każdym czasie, teraz
i zawsze, i na wieki wieków.

Chór: Amen. Umocnij, Boże, świętą prawosławną wiarę i
prawosławnych chrześcijan na wieki wieków.

Kapłan: Najświętsza Bogurodzico, zbaw nas!

Chór: Czcigodniejszą od Cherubinów i bez porównania
chwalebniejszą od Serafinów, któraś bez zmiany Boga Słowo
zrodziła, Ciebie, prawdziwą Bogurodzicę, wysławiamy.

Kapłan: Chwała Tobie, Chryste Boże, Nadziejo nasza, chwała Tobie!

Chór: Chwała Ojcu i Synowi, i Świętemu Duchowi, i teraz, i zawsze,
i na wieki wieków. Amen. Panie, zmiłuj się, trzy razy.
Pobłogosław!

Kapłan: Chrystus, prawdziwy nasz Bóg, który zstąpił z ojcowskiego
i boskiego łona, wyniszczył samego siebie i z niebios zszedł na
ziemię, przyjął w całości naszą naturę i przebóstwiwszy ją
znowu na niebiosa wstąpił i zasiadł po prawicy Boga i Ojca, po czym
Boskiego, Świętego, współistotnego i współsławionego i
współwiecznego Ducha zesłał na swych świętych uczniów i
apostołów, i tym ich oświecił, a przez nich cały świat, dla
modlitw przeczystej, nieskalanej i świętej swojej Matki, świętych,
sławnych, chwalebnych, głoszących Boga i noszących Ducha
apostołów, i wszystkich świętych, zmiłujcie się nad nami i zbawi
nas, bo jest Dobrym i Przyjacielem człowieka.

W tę samą Niedzielę Pięćdziesiątnicy na powieczerzu,

śpiewamy kanon Świętemu Duchowi. Ton 1.

Poemat Teofanesa. Hirmosy po dwa razy, tropariony po cztery.

Akrostych: Duchowi śpiewam, który stworzył całe stworzenie.

Pieśń 1

Hirmos: Izrael został wybawiony z gorzkiej niewoli, nieprzebyte morze
przebył jak suchy ląd, widząc wroga tonącego śpiewa pieśń
łaskawcy Bogu, czyniącemu cuda wyciągniętą prawicą, albowiem
się wysławił.

Stichos: Chwała Tobie, Boże nasz, chwała Tobie.

Boży Duchu Święty, który wszystkim rozdajesz dary i wszystko
czynisz ze swej woli, tchnij na mnie Twój świetlisty dar, abym
sławił Ciebie, zjednoczonego z Ojcem i Synem.

Ty, który mocom niebios dajesz łaskę świetlistego Twego tchnienia,
Pocieszycielu, oczyściwszy jako Bóg skalanie mego rozumu okaż mnie
napełnionego świętością Twoją.

Chwała. Źródło życia i strumień naturalnej dobroci, Duchu Boży
Święty, ożyw mój obumarły rozum, Twoim działaniem pobudź mnie
do opiewania Twego Bóstwa.

I teraz. Teotokion: Stałaś się świątynią Bożą, Dziewico, przez
zstąpienie Ducha, twórczą mocą Jego, moc dającą zrodzenia,
Łaski Pełna, przez którą zrodziłaś w ciele Słowo niemające
początku.

Pieśń 3

Hirmos: Przed wiekami z Ojca zrodzonemu niezniszczalnie Synowi i w
czasach ostatecznych wcielonemu bez nasienia w Dziewicę Chrystusowi
Bogu zawołajmy: Podnieś nasz róg, Święty jesteś, Panie.

Mając według natury pragnienia moc towarzyszącą, niebiańskie
życie wieczne jako Bóg współtworząc, Duch Święty nieustannie
uczy wołać: Święty jesteś, Panie.

W niemilknących pieśniach jaśniejącą łaskę Ducha głoszących
Boga apostołów w tchnieniu gwałtownego wichru zgodnie sławimy,
wołając z bezcielesnymi chórami: Święty jesteś, Panie.

Chwała. Jedną władzę i Bóstwo jedno, i moc, jedną zasadę i
królestwo Świętej Trójcy mądrze opiewamy w trójświętym głosie
śpiewając: Święty jesteś, Panie.

I teraz. Teotokion: Rydwanie światłonośny i świetlisty przybytku,
Najczystsza, jesteś czcigodniejszą od cherubinów, bowiem Boga na
ręku nosiłaś. Przeto wszyscy wołamy do Ciebie: Raduj się,
Błogosławiona.

Pieśń 4

Hirmos: Laska z korzenia Jessego i kwiat, który z niej zajaśniałeś
z Dziewicy, Chryste, z góry chwały ocienionej czaszy przyszedłeś
wcieliwszy się z nieznającej męża, niematerialny Boże, chwała
mocy Twojej, Panie.

Wielkie rzeczy daje Duch Najświętszy, na apostołów zstąpił jako
Boski, jako Dobry, jako napełniający wszystko, jako dobroczyńca,
jako uświęcający, jako wszystko stwarzający i samowładny.

Zasiadłszy na tronie Ojcowskim, Chryste, zesłałeś Twoim uczniom
Pocieszyciela, jak obiecałeś, Zbawco, nadchodzącego jako Bóg,
posyłając jako Stwórcę wszystkich z Ojca pochodzącego.

Chwała. Duch Najświętszy dawno temu nauczył proroków mówić
językiem o sprawach przyszłych. Języki zaś mądrych apostołów
głoszą wspaniałości Boże w tchnieniu głosu burzy, teraz istotowo
przebywając z nami.

I teraz. Teotokion: Nazywamy Ciebie, Bogurodzico, bramą duchowej
Światłości, przez którą wejdzie ku nam Chrystus, objawi się
piękny jaśnieniem Bóstwa, przykryty szatami ciała, niewidzialny
jako Bóg, teraz zaś przez nas widziany.

Pieśń 5

Hirmos: Będąc Bogiem świata, Ojciec łask Anioła Wielkiej Rady
swojej posłał nam, dającego pokój i kierującego nas ku
światłości poznania Boga, od nocy czuwając sławimy Ciebie,
Przyjacielu człowieka.

O Duchu mądrości i bojaźni Bożej, prawdy, rady i rozumu, dający
pokój, zamieszkaj w nas, abyśmy uświęcili się Twoim
zamieszkaniem, czuwając od nocy wysławiamy Ciebie, Przyjacielu
człowieka.

Ty, który wszystko trzymasz i jesteś Bogiem wszystkich, który
zachowujesz stworzenie od upadków, daj nam światłość i
oświecenie, abyśmy nasyciwszy się Twoją dawaną Światłością,
od nocy czuwając, wysławiali Ciebie, Przyjaciela człowieka.

Chwała. Ty, który dawno temu Zakon nakreśliłeś Mojżeszowi,
nakazy i prawo łaski Nowego Przymierza wyraźnie przedstawiasz
zapisane w sercach apostołów, Boży Pocieszyciel zstąpił jako
Przyjaciel człowieka.

I teraz. Teotokion: Klątwę Ewy, matki wszystkich, zniszczyłaś
Twoim zrodzeniem, Dziewico, gdy światu zajaśniał łaskawca
Chrystus. Przeto radując się, ustami i rozumem Bogurodzicę zaiste
Ciebie wyznając wielbimy.

Pieśń 6

Hirmos: Ze swego wnętrza wyrzucił Jonasza morski zwierz, którego
pochłonął, w Dziewicy zaś zamieszkało Słowo, które przyjęło
ciało, przeszło zachowując ją nienaruszoną, a nie ucierpiawszy
zniszczenia Rodzicielkę zachowało niezniszczalną.

Spełniając Twoim uczniom obietnicę, posłałeś im Ducha, Chryste,
dającego działanie wielkich cudów i języki ogniste dając, aby
poznaniem Ciebie napełnić narody owczarni.

Przyjdź do nas, Duchu Święty, uczyń wspólnikami Twojej
świętości i niezachodzącej Światłości oraz życia Bożego,
rozlewającego miłą woń daru. Ty bowiem jesteś rzeką Bóstwa, z
Ojca przez Syna pochodzący.

Chwała. Zbaw, Pocieszycielu, z wiarą opiewających wspaniałe Twoje
przyjście, oczyść z wszelkiego skalania jako łaskawy i okaż
godnymi Twego ocienienia, Twojej światłości widzenia Boga uczyń
ich nieskalanymi zwierciadłami.

I teraz. Teotokion: Cały chór proroków przez Boga tajemnie
pouczony, przepowiadał tajemnicę niewypowiedzianego i Bożego
wcielenia Boga Słowa, z Ciebie Dziewico Matko. Ty bowiem objawiłaś
najprawdziwszy i odwieczny zamiar.

Katyzma poetycka, ton 8:

Prosomion: Mądrości Słowa.

Najświętszy Duch zstąpił teraz na apostołów pod postacią ognia
i lękiem napełnił zgromadzenia narodów. Każdy bowiem z nich
słyszał ich mówiącymi językami ognistymi w swojej mowie. Przeto
niewierni uznali cud za pijaństwo, wierni zaś za zbawcze zaiste
poznanie, przeto sławimy panowanie Twoje, Chryste Boże, prosząc o
zesłanie obfitego odpuszczenia grzechów sługom Twoim.

Pieśń 7

Hirmos: Pobożnie wychowane dzieci odrzuciły bezbożne polecenie i
nie ulękły się kary ognia, lecz stojąc pośród płomieni
śpiewały: Ojców Boże, błogosławiony jesteś.

Teraz spełnia się obietnica Chrystusa, rozdzielenie bowiem języków
pokazało uczniom przyjście oświecającego Ducha, jednego z Trójcy
nadboskiej.

Dawno bowiem rozdzieliła się przez bezmyślność zgoda narodów,
teraz zaś ku jednej zgodzie jawnie zgromadziła się przez
samowładnego, czcigodnego i Bożego Ducha, jednego z nadboskiej
Trójcy.

Chwała. Z wysoka tchnieniem Świętego Ducha wspaniałości Boże
przesławnie głosili apostołowie Chrystusa, zgodnie śpiewając:
Ojców Boże, błogosławiony jesteś.

I teraz. Teotokion: Obraz Twego zrodzenia pokazało w piecu troje
dzieci, albowiem nie zostali uszkodzeni przez ogień, a Ty zostałaś
zachowana czystą, przyjąwszy do łona nieznośny ogień, ojców Boga
błogosławionego.

Pieśń 8

Hirmos: Pokazując obraz nadprzyrodzonego cudu dawno temu ognisty piec
zrosiła rosa, ogień nie spalił bowiem młodych dzieci, okazując
bez nasienia zrodzenie Chrystusa z Dziewicy, przeto śpiewając
wołamy: Niech całe stworzenie błogosławi Pana i wywyższa na
wszystkie wieki.

Święty Duchu pochodzący od Ojca, daj świętość wszystkim
wierzącym w Ciebie. Jesteś bowiem Świętym i dawcą świętości
ludziom. Przeto śpiewając zaśpiewajmy: Niech całe stworzenie
błogosławi Pana i wywyższa na wszystkie wieki.

Dajesz dawco jako łaskawca dar łaskawości śpiewającym Tobie,
Pocieszycielu. Jesteś bowiem dawcą dobrodziejstw i otchłanią
łaskawości. Przeto śpiewając zaśpiewajmy: Niech całe stworzenie
błogosławi Pana i wywyższa na wszystkie wieki.

Chwała. Pan jest życiotwórczym Duchem, z własnych pobudek,
rozdając jak chce darów rozdanie, samowładny, sam nakazujący i
niemający początku. Przeto śpiewając zaśpiewajmy: Niech całe
stworzenie błogosławi Pana i wywyższa na wszystkie wieki.

I teraz. Teotokion: Któż nie zadziwi się ogromem Twojej
łaskawości, Słowo niemające początku? Ze względu bowiem na nas
wywyższyłeś siebie będąc bogatym i zamieszkałeś w łonie
świętej Dziewicy. Przeto śpiewając zaśpiewajmy: Niech całe
stworzenie błogosławi Pana i wywyższa na wszystkie wieki.

Pieśń 9

Hirmos: Raduj się, chwało dziewictwa, raduj się, przeczysta Matko,
którą całe stworzenie uwielbia Bożym pieśniami.

Oto zesłałeś nam innego Pocieszyciela, jednoistotnego Tobie,
Słowu, i współtronującego z Ojcem Twoim.

Wybaw z pokus, Pocieszycielu, czczących Ciebie jako Boga i
wysławiających Twój przedwieczny byt.

Chwała. Przyjdź do nas, Pocieszycielu, napełniając Twoim
pocieszeniem, błogosławiąc niewypowiedzianą chwałą Twoją.

I teraz. Teotokion: Oblubienico Boża nieskalana, wysławiających
Ciebie i godnie czczących wybaw z pokus modlitwami Twoimi.

Zamiast: Zaprawdę godne to jest, śpiewamy tenże hirmos.

Po trisagionie kontakion święta.

W poniedziałek Świętego Ducha,

na nabożeństwie o północy.

Po pierwszym trisagionie odmawiamy troparion święta. Po drugim
trisagionie odmawiamy kontakion święta. Panie, zmiłuj się,
dwanaście razy. I rozesłanie. Nie odmawiamy modlitwy za zmarłych.

Na jutrzni,

po: Bóg i Pan, troparion święta, trzy razy.

Po pierwszej recytacji Psałterza katyzma poetycka, ton 1:

Prosomion: Zadziwił się Józef.

Poświąteczne i ostatnie święto radośnie świętujmy, wierni, oto
jest Pięćdziesiątnica, spełnienie i obwieszczenie obietnicy. W tym
dniu ogień Pocieszyciela zstąpił na ziemię w postaci języków i
oświecił uczniów, okazał ich znawcami tajemnic nieba. Przyszła
Światłość Pocieszyciela i oświeciła świat (dwa razy).

Po drugiej recytacji Psałterza katyzma poetycka, ton i prosomion ten
sam:

Ducha źródło przyszło na ziemię w ogniste rzeki dzieląc się w
duchu, apostołów zraszając oświeca. I był im obłok zraszający
ogniem, oświecający ich i zrasza deszczem płomieni, przez których
przyjęliśmy łaskę ogniem i wodą. Przyszła Światłość
Pocieszyciela i świeciła świat (dwa razy).

Także oba kanony święta, tonu 7 z hirmosem na osiem i tonu 4 z
hirmosem na sześć. Katabasja: Powoli mówiący Mojżesz ukrywszy
się w Bożym mroku, oba chóry razem.

Po trzeciej pieśni kanonu katyzma poetycka, ton 8:

Prosomion: Mądrości Słowa.

Najświętszy Duch zstąpił teraz na apostołów w postaci ognistej i
lękiem napełnił zgromadzenia narodów. W językach bowiem ognistych
mówili, Przyjacielu człowieka, i każdy słyszał ich mowę w swoim
języku. Przeto cud niewiernym wydał się pijaństwem, a przez
wiernych został poznany jako zbawczy. Sławimy więc panowanie Twoje,
Chryste Boże, prosząc abyś odpuszczenie grzechów obficie zesłał
sługom Twoim.

Po szóstej pieśni kanonu kontakion i ikos święta.

Synaksarion w poniedziałek po Pięćdziesiątnicy, to jest Świętego
Ducha:

Stichosy: Wszystko, co oddycha, wysławi Ducha Świętego,

Nawet złych duchów marna jest hardość.

Dla modlitw świętych apostołów, Chryste Boże nasz, zmiłuj się
nad nami. Amen.

Nie śpiewamy: Czcigodniejszą od cherubinów.

Po dziewiątej pieśni kanonu eksapostilarion święta dwa razy.

Do psalmów pochwalnych dodajemy cztery stichosy i śpiewamy stichery
isomelosy, ton 2:

Przez proroków ogłosiłeś nam drogę zbawienia i przez apostołów
zajaśniała łaska Ducha Twego, Zbawco. Ty jesteś Alfą i Omegą i
na wieki Ty jesteś Bogiem naszym.

W przedsionkach Twoich zaśpiewam Tobie, Zbawco świata, i
uklęknąwszy pokłonię się Twojej niezwyciężonej mocy, wieczorem,
rano i w południe, i w każdym czasie błogosławiąc Ciebie, Panie.

W przedsionkach Twoich, Panie, wierni skłaniają kolana dusz i ciał,
śpiewając Tobie, Ojcu niemającemu początku i współniemającemu
początku Synowi, i zawsze współbędącemu i Najświętszemu
Duchowi, oświecającemu i uświęcającemu dusze nasze.

Chwała, i teraz. Ton 8: Niegdyś pomieszałeś narody z powodu
zuchwałości budowy wieży, teraz zaś narody w chwale zmądrzały z
powodu poznania Boga. Tam osądziłeś niegodne grzeszenie, tutaj
Chrystus oświecił Duchem rybaków. Wtedy zlikwidowano zgodę ku
niegodziwości, teraz odnawia się zgodę ku zbawieniu dusz naszych.

Wielka doksologia. Troparion święta i ektenie.

Mówimy rozesłanie święta: Chrystus, prawdziwy Bóg nasz, który w
postaci ognistych języków.

Pierwsza godzina.

Na Liturgii Błogosławieństwa z trzecią pieśnią kanonu święta
na sześć. Także mówi kapłan lub diakon: Oto mądrość! Stańmy
prosto! I eisodikon: Podnieś się, Panie, w mocy Twojej, zaśpiewajmy
i będziemy śpiewać moce Twoje. Troparion, ton 8: Błogosławiony
jesteś, Chryste Boże nasz. Chwała, i teraz. Kontakion, ton 8: Kiedy
zstąpiłeś mieszając języki. Trisagion. Prokimenon lekcji, ton 6:
Zbaw, Panie, lud swój, i pobłogosław dziedzictwo Twoje. Stichos: Do
Ciebie, Panie, wołam, Boże mój, nie odpowiadaj mi milczeniem.
Lekcja z Listu do Efezjan, perykopa 229. Alleluja, ton 2: Zmiłuj się
nade mną, Boże, w wielkim miłosierdziu Twoim. Stichos: Nie odrzucaj
mnie od oblicza Twego i Ducha Twego Świętego nie zabieraj mi.
Ewangelia według Mateusza, perykopa 75. Koinonikon: Niech dobry Twój
Duch prowadzi mnie ku ziemi sprawiedliwej. Alleluja, trzy razy.

Niech będzie wiadomym, że w ten święty tydzień świętej
Pięćdziesiątnicy wolno spożywać ser, ryby, wino i olej.

Opuszcza się między godziny i na powieczerzach śpiewamy kanon
Najświętszej Bogurodzicy.

