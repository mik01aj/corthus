W piątek wieczór Pięćdziesiątnicy,

czynimy pamięć wszystkich od wieków zmarłych pobożnych
chrześcijan, ojców i braci naszych.

Do: Panie, wołam do Ciebie, dodajemy sześć stichosów.

Stichery męczennikom trzy z Oktoechosu, ton 6:

Męczennicy Twoi, Panie, nie wyrzekli się Ciebie, ani też nie
odstąpili od przykazań Twoich. Dla ich modlitw zmiłuj się nad
nami.

Dręczeni ze względu na Ciebie, Chryste, liczne przecierpieli męki,
dla ich modlitw i błagań, Panie, zachowaj nas wszystkich.

Cierpiętnicy męczennicy i obywatele nieba, ucierpieliście na ziemi,
przecierpieliście liczne męki i przyjęliście na niebiosach
doskonałe korony, módlcie się za dusze nasze.

Trzy stichery za zmarłych, ton 8:

Prosomion: W Edenie.

Czynimy dzisiaj pamięć po imieniu wszystkich od wieków zmarłych,
którzy z wiarą żyli pobożnie, śpiewając do Zbawcy i Pana,
wierni, prosząc dla nich gorliwie o wydanie łagodnego wyroku w
godzinie Sądu przez tego samego Boga naszego, sądzącego całą
ziemię, aby stanie po Jego prawicy otrzymać w radości, w udziale
sprawiedliwych i w świetlistym losie świętych, o bycie godnymi
niebieskiego królestwa Jego.

Twoją krwią, Zbawco, ludzi odkupiłeś i śmiercią Twoją od
śmierci gorzkiej wybawiłeś nas, i dałeś nam życie wieczne Twoim
zmartwychwstaniem, przeto daj, Panie, odpoczynek wszystkim pobożnie
zmarłym w pustyniach, w miastach, na morzu lub na ziemi i na każdym
miejscu. Królów zaś, kapłanów, biskupów, mnichów i wielmożów
w każdym pokoleniu, uczyń godnymi niebieskiego królestwa Twego.

Gdy z martwych powstałeś, Chryste, śmierć przestała rządzić
tymi, którzy pobożnie zmarli. Przeto modlimy się gorliwie, abyś
sługom Twoim dał odpoczynek w pałacach Twoich i na łonie Abrahama,
od Adama aż do dzisiaj, którzy służyli Tobie w czystości, ojcom i
braciom naszym, wraz z przyjaciółmi i krewnymi, każdemu
człowiekowi, który w życiu służył wiernie i odszedł do Ciebie w
różny sposób, Boże, uczyń ich wszystkich godnymi niebieskiego
królestwa Twego.

Chwała. Ton 8: Płaczę i łkam, gdy pomyślę o śmierci i widzę w
grobach leżące na obraz Boży stworzone nasze piękno,
bezkształtne, bez chwały, niemające postaci. O, cudzie! Cóż to za
tajemnica? Jakże oddajemy się zniszczeniu? Jakże poddajemy się
śmierci? Zaiste z woli Boga, jak i jest napisane, dającego
odpoczynek zmarłym.

I teraz. Teotokion, ton 6: Któż Ciebie nie uwielbi, najświętsza
Dziewico? Któż nie będzie opiewał Twego przeczystego zrodzenia?
Zajaśniały bowiem z Ojca przed czasem Syn Jednorodzony przyszedł z
Ciebie, Czystej, wcielił się w niewypowiedziany sposób. Będąc z
natury Bogiem i będąc człowiekiem ze względu na nas, nie w osobach
rozdzielany, ale w dwóch naturach bez poplątania poznawany. Módl
się do Niego, czysta zawsze błogosławiona, aby zmiłował się nad
duszami naszymi.

Pogodna Światłości.

Zamiast prokimenonu śpiewamy: Alleluja, ton 8:

Stichos 1: Błogosławieni, których wybrałeś i przyjąłeś, Panie.

Stichos 2: Pamięć o nich z pokolenia na pokolenie.

Pozwól, Panie, w wieczór ten.

Na stichownie stichery, ton 6:

Męczennikom: Krzyż Twój, Panie, był niezwyciężonym orężem
męczenników, widząc bowiem nieuniknioną śmierć i przewidując
życie przyszłe, umacniali się nadzieją w Tobie. Dla ich modlitw
zmiłuj się nad nami.

Zmarłym:

Stichos: Dusze ich zamieszkają w szczęśliwości.

Ty uczciłeś mnie obrazem Twoim, stworzenie ręki Twojej, Zbawco,
uczyniwszy żywym obraz, w materialnej postaci podobieństwo rozumnej
istoty, czego uczyniłeś mnie wspólnikiem nakazując mi żyjąc na
ziemi rządzić samowłastnym słowem. Przeto sługom Twoim, Zbawco,
daj odpoczynek w krainie żywych, w przybytkach sprawiedliwych.

Stichos: Błogosławieni, których wybrałeś i przyjąłeś, Panie,
pamięć o nich z pokolenia na pokolenie.

Dałeś mi do rządzenia dziedzictwo żywych istot, ogród w Edenie
wszelkimi upiększony sadami, byłem wolnym od trosk uczestnikiem
życia Bożego, na ziemi równy aniołom. Przeto sługom Twoim,
Zbawco, daj odpoczynek w krainie żywych, w przybytkach
sprawiedliwych.

Chwała. Ton 6: Początkiem moim i budową był Twój stwórczy nakaz.
Zechciałeś bowiem zestawić mnie z natury widzialnej i
niewidzialnej. Z ziemi bowiem stworzyłeś ciało i dałeś mi duszę
Twoim Bożym i życiodajnym tchnieniem. Przeto sługom Twoim, Zbawco,
daj odpoczynek w krainie żywych, w przybytkach sprawiedliwych.

I teraz. Teotokion: Dla modlitw Twojej Rodzicielki, Chryste,
męczenników Twoich, apostołów i proroków, biskupów i
sprawiedliwych, ascetów i wszystkich świętych, daj odpoczynek
zmarłym sługom Twoim.

Troparion rozesłania, ton 8:

Głębią mądrości z miłości do człowieka wszystko stworzyłeś i
to, co pożyteczne wszystkim dajesz, jedyny Stwórco, daj odpoczynek,
Panie, duszom sług Twoich, albowiem w Tobie pokładali nadzieję,
Stworzycielu i Twórcy, i Bogu naszym.

Chwała, i teraz. Teotokion: Bogurodzico, w Tobie mamy twierdzę i
przystań, obronę i pośredniczkę miłą Bogu, którego zrodziłaś,
Dziewico, wiernych zbawienie.

Rozesłanie.

Także kapłan mówi: Błogosławiony Bóg nasz. I odmawiamy Psalm:
Żywy pod opieką Najwyższego. Alleluja, trzykrotnie. Stichos:
Błogosławieni, których wybrałeś i przyjąłeś, Panie, pamięć o
nich z pokolenia na pokolenie. Także troparion: Głębią mądrości
z miłości do człowieka, i teotokion: Bogurodzico, w Tobie mamy
twierdzę. Także tropariony za zmarłych: Błogosławiony jesteś,
Panie. Kapłan wspomina wszystkich zmarłych ojców i braci naszych,
odmawiając modlitwę. Po ekfonesis Psalm 50.

Następnie śpiewamy w krypcie kanon za zmarłych, mający akrostych:
Szóstą śpiewam zmarłym pieśń. Ton 6.

Pieśń 1

Hirmos: Zbawicielowi Bogu, który w morzu kierował ludem z suchymi
nogami i faraona z całym wojskiem zatopił, Jemu jedynemu śpiewajmy,
albowiem się wysławił.

W przybytkach niebieskich zwycięzcy męczennicy zawsze modlą się do
Ciebie, Chryste, abyś wiernym, których zabrałeś z ziemi, pozwolił
otrzymać wieczne dobra.

Upiększywszy wszystko pośrodku stworzyłeś mnie, człowieka,
zarazem nicość i wielkość, przeto daj odpoczynek duszom sług
Twoich.

Chwała. Na początku uczyniłeś mnie mieszkańcem raju i oraczem
ziemi, a gdy przekroczyłem Twoje przykazanie, wypędziłeś mnie.
Przeto daj odpoczynek duszom sług Twoich.

I teraz. Teotokion: Ten, który na początku z żebra stworzył Ewę,
naszą Pramatkę, z przeczystego Twego łona przyoblekł się w
ciało, którym zniszczył moc śmierci.

Pieśń 3

Hirmos: Nie ma świętego jako Ty, Panie Boże mój, któryś
podniósł róg wiernych Twych, Łaskawy, i umocniłeś nas na opoce
wyznania Twego.

Zgodnie z prawem ucierpieli Twoi męczennicy, Dawco życia, i zostali
przyozdobieni koronami chwały i tym wiernym, którzy odeszli do
Ciebie, dają życie wieczne.

Pouczając mnie zbłąkanego najpierw cudami i znakami, w końcu
siebie samego uniżyłeś jako współczujący i odszukawszy
znalazłeś, i zbawiłeś.

Chwała. Tym, którzy od przemijającej niestałości zniszczenia
przeszli do Ciebie, pozwól radośnie żyć w wiecznych przybytkach,
Dobry, usprawiedliwiwszy wiarą i łaską.

I teraz. Teotokion: Nie ma nieskalanej jak Ty, przeczysta Matko Boga,
jedyna bowiem od wieków poczęłaś w łonie prawdziwego Boga, który
zniszczył moc śmierci.

Katabasja: Nie ma świętego jako Ty, Panie Boże mój.

Także ektenia i katyzma poetycka, ton 6:

Zaprawdę wszystko jest marnością, życie jest cieniem i snem.
Daremnie szamoce się każdy zrodzony z ziemi, jak mówi Pismo: Gdy
świat pozyskamy, wtedy dochodzimy do grobu, gdzie razem są królowie
i żebracy. Przeto, Chryste Boże, zmarłym sługom Twoim daj
odpoczynek jako Przyjaciel człowieka.

Chwała, i teraz, teotokion:

Najświętsza Bogurodzico, nie opuszczaj mnie w czasie życia mego,
nie powierzaj mnie ludzkiej opiece, ale sama wspomóż i zmiłuj się
nade mną.

Pieśń 4

Hirmos: Chrystus moją mocą, Bóg i Pan, śpiewa i głosi Boży
Kościół, i z czystym sercem weseli się w Panu.

Okazując wielkie poznanie mądrości i dary najdoskonalszej dobroci,
Władco, chóry męczenników połączyłeś z aniołami.

Pozwól otrzymać niewypowiedzianą Twoją chwałę tym, którzy do
Ciebie odeszli, gdzie jest mieszkanie weselących się, Chryste, i
głos czystej radości.

Chwała. Przyjmij opiewających Twoją Boską władzę, których
przyjąłeś z ziemi, uczyniwszy ich dziećmi Światłości,
oczyszczając mgłę grzechów, wielce miłosierny.

I teraz. Teotokion: Przeczyste mieszkanie, świątynia nieskalana,
arka najświętsza, dziewicze miejsce świętości, Ciebie wybrał
Władca, piękno Jakuba.

Pieśń 5

Hirmos: Bożą Twoją światłością, Dobry, od poranku czuwających
Tobie dusze oświeć miłością, modlę się, aby poznać Ciebie,
Słowo Boże, prawdziwego Boga, i wołam z ciemności grzechu.

Jako święty owoc i jako początek ludzkiej natury męczennicy
zostali złożeni wysławionemu Bogu i zawsze orędują nam zbawienie.

Uczyń zmarłych wiernych Twoich sług godnymi przebywania w niebie i
rozdawania darów, dając im odpuszczenie grzechów.

Chwała. Ty, który jeden jesteś z natury Dawcą życia, łaskawości
zaiste niezbadaną głębią, uczyń godnymi Twego królestwa,
Szczodry, zmarłych, jedyny Nieśmiertelny.

I teraz. Teotokion: Moc z Ciebie, Władczyni, zrodzona została
światu i zbawienie dla ginących, wybawiająca z bram otchłani tych,
którzy z wiarą Ciebie błogosławią.

Pieśń 6

Hirmos: Morze życia wzburzone widząc przez burzę pokus przybiegam
do cichej Twej przystani i wołam do Ciebie: Wyprowadź ze zniszczenia
życie moje, wielce miłosierny.

Na krzyżu przygważdżany zgromadziłeś przy sobie chóry
męczenników, naśladujące Twoje cierpienie, Dobry. Przeto modlimy
się do Ciebie, abyś zmarłym dał teraz odpoczynek.

Niewypowiedzianą Twoją chwałą, gdy przyjdziesz budzący bojaźń
sądzić cały świat, pozwól na obłokach świetlistych spotkać
Ciebie, Wybawicielu, tym, których przyjąłeś z ziemi jako wierne
Twoje sługi.

Chwała. Będąc Źródłem życia, męstwem Bożym, Władco,
wyprowadź skowane sługi Twoje, które do Ciebie z wiarą odeszły,
umieszczając je w słodyczy rajskiej.

I teraz. Teotokion: Powróciliśmy do ziemi po przekroczeniu Bożego
przykazania. Przez Ciebie, Dziewico, wznosimy się z ziemi na niebo,
strząsając zniszczenie śmierci.

Katabasja: Morze życia wzburzone widząc.

Także ektenia za zmarłych:

Jeszcze i jeszcze w pokoju do Pana módlmy się.

Chór: Panie, zmiłuj się.

Jeszcze módlmy się o spokój duszy zmarłych sług Bożych N., aby
zostały im odpuszczone wszystkie grzechy dobrowolne i mimowolne.

Chór: Panie, zmiłuj się.

Aby Pan Bóg przyjął ich dusze tam, gdzie sprawiedliwi pokojem się
cieszą.

Chór: Panie, zmiłuj się.

O miłosierdzie Boże, królestwo niebieskie i odpuszczenie ich
grzechów, Chrystusa, nieśmiertelnego Króla i Boga naszego prośmy.

Chór: Racz dać, o Panie.

Do Pana módlmy się.

Chór: Panie, zmiłuj się.

Kapłan odmawia tę modlitwę:

Boże duchów i ciała wszelkiego, który śmierć zdeptałeś,
szatana obezwładniłeś i darowałeś życie Twemu światu, sam
Panie, daj odpoczynek duszom zmarłych sług Twoich N., w miejscu
światłości, w miejscu szczęśliwości, w miejscu pokoju, skąd
ucieka boleść, smutek i westchnienie. Przebacz im, jako dobry i
Przyjaciel człowieka Bóg, wszelki grzech popełniony przez nich
słowem, uczynkiem i myślą, gdyż nie ma człowieka, któryby żył
i nie zgrzeszył. Ty bowiem jedyny jesteś bez grzechu,
sprawiedliwość Twoja jest sprawiedliwością na wieki i słowo Twoje
jest prawdą.

Donośnie: Albowiem Ty jesteś zmartwychwstaniem i życiem, i pokojem
zmarłych sług Twoich N., Chryste Boże nasz, i Tobie chwałę
oddajemy z Ojcem Twoim niemającym początku i z Najświętszym i
Dobrym, i Życiodajnym Twoim Duchem, teraz i zawsze, i na wieki
wieków.

Chór: Amen.

Kontakion, ton 8:

Ze świętymi daj odpoczynek, Chryste, duszom zmarłych sług Twoich,
gdzie nie ma cierpień, smutku i westchnień, lecz życie nie mające
końca.

Ikos: Sam jeden jesteś nieśmiertelny, który stworzyłeś i
ukształtowałeś człowieka, jesteśmy bowiem śmiertelni i z ziemi
stworzeni, i do tejże ziemi powrócimy, jak rozkazałeś. Ty, który
mnie stworzyłeś, rzekłeś do mnie, że jestem ziemią i do ziemi
powrócę, dokąd pójdziemy wszyscy ludzie. Nadgrobny czyniąc płacz
śpiewamy pieśń: Alleluja.

Pieśń 7

Hirmos: Anioł uczynił piec rosę rodzącym dla sprawiedliwych
młodzieńców, Chaldejczyków zaś spalał z woli Bożej,
przekonując prześladowcę do zawołania: Błogosławiony jesteś,
Boże ojców naszych.

Wybawiwszy się przez Twoją krew z pierwszego przestępstwa,
męczennicy skropili się swoją krwią, wyraźnie przedstawiając
zabicie Ciebie: Błogosławiony jesteś, Boże ojców naszych.

Uśmierciłeś szalejącą śmierć, Słowo, dając życie, teraz
przyjmij zmarłych w wierze, śpiewających i mówiących, Chryste:
Błogosławiony jesteś, Boże ojców naszych.

Uduchowiwszy mnie człowieka Bożym tchnieniem, Władco, mającym
początek w Bogu, uczyń zmarłych godnymi królestwa Twego, aby
śpiewali Tobie, Zbawco: Błogosławiony jesteś, Boże ojców
naszych.

Teotokion: Przewyższyłaś całe stworzenie, Nieskalana, poczynając
Boga, który skruszył bramy śmierci i starł łańcuchy. Przeto
Ciebie, Czysta, wysławiamy jako Bogurodzicę.

Pieśń 8

Hirmos: Z płomienia sprawiedliwym rosę wytoczyłeś i ofiarę
sprawiedliwego wodą spaliłeś, wszystko bowiem czynisz, Chryste, co
tylko zechcesz, Ciebie wywyższamy na wieki.

Okazując nadzwyczajne wysiłki upiększeni zostaliście koroną
zwycięstwa, męczennicy Chrystusowi cierpiętnicy, wołający: Ciebie
wywyższamy, Chryste, na wieki.

Święte życie pozostawili wierni i przyszli do Ciebie, Władcy,
przyjmij ich łagodnie, dając im odpoczynek jako łaskawy,
wywyższającym Ciebie na wszystkie wieki.

Teraz do ziemi łagodnych zechciej wprowadzić wszystkich zmarłych,
Zbawco, usprawiedliwiwszy wiarą w Ciebie i łaską, wywyższających
Ciebie na wszystkie wieki.

Teotokion: Wszyscy uwielbiamy Ciebie, Błogosławiona, któraś zaiste
zrodziła Słowo będące błogosławione, ze względu na nas będące
ciałem, które wywyższamy na wszystkie wieki.

Pieśń 9

Hirmos: Boga ludzie nie mogą widzieć, na Niego nie śmieją patrzeć
zastępy aniołów. Przez Ciebie, Najczystsza, objawiło się ludziom
Słowo wcielone, które wywyższając z wojskami niebios Ciebie
wysławiamy.

Nadzieja umocniła chóry męczenników i rozpalonych miłością do
Ciebie uskrzydliła, stali się więc uczestnikami niezachodzącego
zaiste spokoju, którego zmarłych wiernych, Dobry, uczyń godnymi
otrzymania.

Zechciej uczynić zmarłych w wierze godnymi Twego świetlistego i
Bożego jaśnienia, Chryste, dając im odpoczynek na łonie Abrahama
jako jedyny miłosierny i czyniąc godnymi wiecznej szczęśliwości.

Ty, który jesteś z natury dobry i łaskawy, mający skłonność do
miłosierdzia i otchłań łaskawości, tych, którzy odeszli z tego
miejsca złości i cienia śmierci, Zbawco, uczyń godnymi miejsca,
gdzie jaśnieje Twoja Światłość.

Teotokion: Jesteś dla nas świętym baldachimem, arką i tablicami
Prawa oraz łaski. Przez Ciebie otrzymaliśmy bowiem odpuszczenie,
usprawiedliwieni w krwi wcielonego w Twoje łono, Nieskalana.

Trisagion. Najświętsza Trójco. Po: Ojcze nasz, troparion: Głębią
mądrości z miłości, i teotokion: Bogurodzico, w Tobie mamy
twierdzę. Kapłan wspomina zmarłych, jak zwykle. I rozesłanie.

W sobotę na jutrzni,

po sześciu psalmach: Alleluja, ton 8, ze stichosami.

Troparion:

Głębią mądrości z miłości do człowieka wszystko stworzyłeś i
to, co pożyteczne wszystkim dajesz, jedyny Stwórco, daj odpoczynek,
Panie, duszom sług Twoich, albowiem w Tobie pokładali nadzieję,
Stworzycielu i Twórcy, i Bogu naszym.

Chwała, i teraz. Teotokion: Bogurodzico, w Tobie mamy twierdzę i
przystań, obronę i pośredniczkę miłą Bogu, którego zrodziłaś,
Dziewico, wiernych zbawienie.

Także zwykła recytacja Psałterza: Rzekł Pan do Pana mego: Siądź
po prawicy mojej.

Na wszystkich ekteniach po recytacjach i w kanonie wspomina się
wszystkich zmarłych ojców i braci naszych.

Po pierwszej recytacji Psałterza katyzma poetycka za zmarłych i
męczenników, ton 6:

Cierpiętnicy okazali sprzeciw w wysiłku, przyjęli rany, a chóry
bezcielesnych stały trzymając znaki zwycięstwa. Męczennicy
zadziwili oprawców i królów, zrzucili Beliara wyznaniem Chrystusa.
Panie, który ich umocniłeś, chwała Tobie.

Stichos: Przedziwny jest Bóg w świętych swoich, Bóg Izraela.

Święci cierpiętnicy przecierpieli męki i przyjęli od Ciebie
oznaki zwycięstwa, zniszczyli podstępy nieprawych i przyjęli
niezniszczalne korony. Ze względu na nich, Boże, zbaw dusze nasze.

Stichos: Wołali sprawiedliwi i Pan wysłuchał ich, ze wszystkich ich
utrapień wybawił ich.

Pamięć świętych Twoich, Panie, okazała się rajem, który jest w
Edenie, w niej bowiem raduje się całe stworzenie, daj nam dla ich
modlitw pokój i wielkie miłosierdzie.

Chwała. Za zmarłych: W przybytkach dla wybranych i w krainie
żyjących pozwól być tym, których przyjąłeś, pobożnie
zmarłych, jako pobłażliwy Bóg i napełnij niezachodzącą
Światłością oraz uczyń godnymi Twojej niebieskiej radości.

I teraz. Teotokion: Błogosławioną nazwawszy Twoją Matkę,
przyszedłeś cierpieć z dobrowolnego pragnienia, zajaśniawszy na
krzyżu, chcąc odszukać Adama, mówiąc aniołom: „Radujcie się
ze mną, albowiem została odnaleziona zgubiona drachma”. Boże
nasz, który wszystko mądrze urządziłeś, chwała Tobie.

Także: Błogosławieni nieskalani w drodze, podzielone na dwie
stacje.

Tropariony za zmarłych:

Błogosławiony jesteś, Panie, naucz mnie Twych przykazań.

Chór świętych znalazł źródło życia i bramę raju. Niech i ja
znajdę tę drogę przez pokutę. To ja jestem zaginioną owcą,
wezwij mnie, Zbawicielu, i zbaw mnie.

Błogosławiony jesteś, Panie, naucz mnie Twych przykazań.

Głoszący Bożego Baranka zostali zabici jak baranki i przeszli do
życia wiecznego i nieskończonego, święci, módlcie się gorliwie
do Niego, męczennicy, aby darował nam odpuszczenie win.

Błogosławiony jesteś, Panie, naucz mnie Twych przykazań.

Przyjdźcie wszyscy, którzy poszliście wąską drogą cierpień i
wzięliście w życiu krzyż jako jarzmo, i naśladowaliście Mnie w
wierze, cieszcie się z nagrody i wieńców niebieskich, które dla
was przygotowałem.

Błogosławiony jesteś, Panie, naucz mnie Twych przykazań.

Jestem obrazem Twojej niewypowiedzianej chwały, chociaż noszę
blizny grzechów. Zmiłuj się nad swoim stworzeniem, Władco,
oczyść mnie z Twego miłosierdzia i daj mi upragnioną ojczyznę,
czyniąc mnie na nowo mieszkańcem Raju.

Błogosławiony jesteś, Panie, naucz mnie Twych przykazań.

Ty, który niegdyś z niebytu mnie stworzyłeś i zaszczyciłeś swoim
podobieństwem, Boże, ale z Twego wyroku za przestępstwo wróciłeś
me życie do ziemi, z której zostałem wzięty, podnieś mnie według
tego podobieństwa, abym znowu przyjął obraz dawnego piękna.

Błogosławiony jesteś, Panie, naucz mnie Twych przykazań.

Boże, daj odpoczynek Twoim sługom i umieść ich w raju, gdzie
chóry świętych, Panie, i sprawiedliwi jaśnieją jak gwiazdy. Daj
odpoczynek zmarłym sługom Twoim, nie pomnąc wszystkich ich
grzechów.

Chwała. Sławimy ze czcią potrójną światłość jedynego Bóstwa,
wołając: Święty jesteś Przedwieczny Ojcze wraz ze
Współprzedwiecznym Synem i Bożym Duchem. Oświeć nas, z wiarą
Tobie służących, i wyrwij z wiecznego ognia.

I teraz. Raduj się, Czysta, któraś w ciele zrodziła Boga na
zbawienie wszystkich, przez Ciebie rodzaj ludzki znalazł zbawienie.
Przez Ciebie niech odnajdziemy raj, Bogurodzico czysta i
błogosławiona.

Alleluja. Alleluja. Alleluja, chwała Tobie, Boże (trzy razy).

Następnie ektenia za zmarłych: Jeszcze i jeszcze. My zaś: Panie,
zmiłuj się, czterdzieści razy. Kapłan odmawia modlitwę: Boże
duchów.

Po ekfonesis katyzma poetycka za zmarłych, ton 5:

Zbawicielu nasz, daj Twoim sługom odpoczynek ze sprawiedliwymi i
umieść ich w Twoich przybytkach, jak i jest napisane, nie zważając
jako dobry, na ich grzechy dobrowolne i mimowolne, wszystkie
popełnione świadomie i nieświadomie, Przyjacielu człowieka.

Chwała, i teraz. Teotokion: Chryste Boże, który z Dziewicy
zajaśniałeś światu, i przez Nią uczyniłeś nas synami
światłości, zmiłuj się nad nami.

Psalm 50. Kanon świętego patrona świątyni z hirmosem na sześć i
kanon za zmarłych na osiem.

Kanon, ton 8.

Poemat Studyty, w triadikonach i teotokionach mający akrostych:
Niegodnego Teodora.

Pieśń 1

Hirmos: Pieśń zaśpiewajmy, ludzie, cudownemu Bogu naszemu, który
wyzwolił Izraela z niewoli, pieśń zwycięską śpiewając i
wołając: Śpiewamy Tobie, jedynemu Władcy.

Wszyscy pomódlmy się do Chrystusa, czyniąc dzisiaj pamięć od
wieku zmarłych, aby wybawił ich z wiecznego ognia, zmarłych w
wierze i nadziei życia wiecznego.

Głębią wyroków Twoich, Chryste, najmądrzej określiłeś koniec
życia każdego, kres i sposób. Przeto tych, których pokrył grób
we wszelkiej krainie, na sądzie zbaw, wielce szczodrobliwy.

Granice życia naszego określiłeś, przeto tych, którzy zasnęli w
nocy życia, okaż synami dnia niezachodzącego, Panie, kapłanów
prawosławnych i wszystkich wiernych ludzi Twoich.

Tych, których pokryła woda i wojna zabrała, których pochwyciło
trzęsienie ziemi i zbójcy zabili, których spalił ogień, wiernych
Twoich łaskawie umieść w miejscu sprawiedliwych.

Odrzucając wszystkie nasze cielesne długi, Zbawco nasz, w każdym
wieku z całego rodzaju ludzkiego przed sądem Twoim postaw
nieosądzonymi, Tobie, Stwórcy odpowiadających.

Chwała. Triadikon: Trzy jednej natury opiewam Osoby
samohipostatyczne, niezrodzonego Ojca, Syna zradzanego i Ducha
Świętego, niemające początku królestwo, władzę, Bóstwo jedno.

I teraz. Teotokion: Zaiste Ty objawiłeś niebo na ziemi, większe od
największych niebios, Dziewico nieznająca męża. Z Ciebie bowiem
zajaśniało w świecie Słońce rządzące sprawiedliwością.

Katabasja: Pieśń zaśpiewajmy, ludzie, cudownemu Bogu naszemu.

Pieśń 2

Hirmos: Zobaczcie, zobaczcie, że ja jestem Bogiem waszym, przed
wiekami zrodzonym z Ojca i z Dziewicy, w czasach ostatecznych bez
męża poczęty, który zniszczył grzech Praojca Adama jako
Przyjaciel człowieka.

Zobaczcie, zobaczcie, że ja jestem Bogiem waszym, który
sprawiedliwym sądem określił granice życia, ku niezniszczalności
ze zniszczenia przyjmując wszystkich zmarłych w nadziei wiecznego
zmartwychwstania.

Z czterech krańców przyjmujesz, Panie, wiernych zmarłych, na morzu
lub na ziemi, lub w rzekach, źródłach, jeziorach, lub w studniach
będących pokarmem zwierząt, ptaków i gadów, wszystkim zmarłym
daj odpoczynek.

W Twojej dłoni, Panie, wszystko już rozsądziłeś, zabitych przez
cztery żywioły w przyjściu Twoim zebrawszy wskrześ, przebaczając
im wszystkie grzechy popełnione z niewiedzy i świadomie.

O, jakąż bojaźń budzi Twoje powtórne przyjście, Panie! Bowiem
jak błyskawica przyjdziesz na ziemię i wskrzesisz całe stworzenie
aby sądzić. Wtedy tych, którzy w wierze żyli i spotykają Ciebie,
uczyń godnymi bycia z Tobą.

Chwała. Triadikon: Najdoskonalsza jedności, ponad Boska
trójhipostatyczna, niezrodzony Ojcze i Synu Jednorodzony, Duchu od
Ojca pochodzący i przez Syna objawiony, istoto jedna i naturo,
panowanie i królestwo, zbaw nas wszystkich.

I teraz. Teotokion: Niewypowiedziany jest cud Twego zrodzenia, Matko
Dziewico. Jakże bowiem rodzisz i czysta jesteś zarazem? Jakże
Dziecię rodzisz i wcale nie znasz pokusy męża? Jak wiesz w sposób
przewyższający naturę, w nowy sposób rodzę Słowo Boże.

Katabasja: Zobaczcie, zobaczcie, że ja jestem Bogiem waszym.

Pieśń 3

Hirmos: Słowo Boże, Ty umocniłeś niebiosa ręką Twoją, umocnij
oświeceniem Twego prawdziwego poznania także i nasze w Tobie mające
nadzieję serca.

Tych, którzy przeszli bieg życia w chwale pobożnej, uczyń godnymi
przybrania koronami sprawiedliwości i słodyczy wiecznych dóbr.

Nagle porwanym, spalonym przez błyskawice, zmorzonym mrozem i
wszelką chorobą, daj odpoczynek, Boże, gdy ogniem wszystko
będziesz próbował.

Tym, którzy przepłynęli zawsze mętne morze życia, Chryste,
pozwól dobić do niezniszczalnej przystani Twego życia, gdyż byli
karmieni przez prawosławne życie.

Tych, których wszelka natura zwierząt morskich i ptaków niebieskich
przyjęła jako pokarm, wskrześ w chwale z Twoich wyroków, Chryste
Boże, w dniu ostatnim.

Chwała. Triadikon: Rozumnie Bożą jedność w Trzech Osobach
wspólną i prostą jakże podzielić, gdy jednoczy to, co
niepodzielone, albowiem jak szybkość błyskawicy, trójjaśniejące
widziane jest w jedności.

I teraz. Teotokion: Niepojęty jest Twój cud, bez męża bowiem
rodzisz i dziewictwo Twoje, Czysta, zachowujesz rodząc. Przeto
mnóstwo aniołów i ludzki ród śpiewają Tobie na wieki.

Katabasja: Słowo Boże, Ty umocniłeś niebiosa ręką Twoją.

Katyzma poetycka, ton 5:

Prosomion: Słowo współniemające początku.

Zbawco, który ze względu na nas przecierpiałeś krzyż i śmierć,
uśmierciłeś otchłań i wskrzesiłeś ze sobą zmarłych, tym,
który od nas odeszli, daj odpoczynek jako Przyjaciel człowieka Bóg
i w budzącym bojaźń oraz drżenie przyjściu Twoim, Dawco życia,
jako mający mnóstwo miłosierdzia, uczyń godnymi królestwa Twego.

Chwała, i teraz. Teotokion: Szybko okaż sługom Twoim opiekę, pomoc
i miłosierdzie, ukróć fale pełnych marności marzeń, Czysta, i
podnieś upadłą duszę moją, Bogurodzico. Wiem bowiem, wiem,
Dziewico, że możesz, co zechcesz.

Pieśń 4

Hirmos: Z góry ocienionej, jedynej Bogurodzicy, prorok w duchu
zobaczył chcące się wcielić Słowo i z lękiem wysławiał moc
Twoją.

Ojców i praojców, dziadów i pradziadów, od pierwszych do
ostatnich, zmarłych w pobożności i wierze prawdziwej, wszystkich
wspomnij, Zbawco nasz.

Tych, którzy w górach, w drodze, w miejscach pustynnych życie
porzucili w wierze, mnichów i nowicjuszy, młodych i starych,
umieść, Chryste, ze świętymi.

Tych, którzy nagle odeszli od smutku i radości, którzy z wiarą
zakończyli życie, ucierpieli w pomyślności lub bólu, wszystkim
daj odpoczynek, Zbawco nasz.

Tym, których zabił miecz i koń stratował, grad, śnieg i mgła,
których zabiła cegła lub ziemia zasypała, daj odpoczynek, Chryste
Zbawco nasz.

Chwała. Triadikon: Dziwnym jest, że jeden i trzech, Bóstwo całe w
żadnej osobie nierozdzielne. Ojciec bowiem, Syn i Duch Święty jest
wielbiony jako jeden Bóg.

I teraz. Teotokion: Skieruj nas, Dziewico, modlitwami Twymi karmiąc
poruszanych burzliwą falą grzechu, ku zbawczym przystaniom,
Rodzicielko Pana, wybawiając z wszelkiego zła.

Katabasja: Z góry ocienionej, jedynej Bogurodzicy.

Pieśń 5

Hirmos: Od poranku duch mój woła do Ciebie, Panie, gdyż
światłością są nakazy Twoje, którymi przeto oświeć nasz rozum,
Władco, i skieruj na ścieżkę życia.

Czyniąc dzisiaj pamięć każdego pobożnie od wieku zmarłego,
Panie, gorliwie wołamy do Ciebie: Wszystkim daj odpoczynek ze
świętymi Twoimi.

Każdego, którego przyjąłeś z pokolenia i pokolenia, królów,
książąt, mnichów prawosławnych, Szczodry, wybaw z wszelkiej
wiecznej męki.

Wszystkich, których stworzyłeś, rzeczy pożyteczne znający Panie,
którym dopuściłeś w nagłych upadkach bez nadziei umrzeć, wybaw z
wszelkiej męki, Boże nasz.

Od ognia zawsze palącego i od ciemności bez światła, od zgrzytania
zębów i robaka bez końca dręczącego, od wszelkiej męki wybaw,
Zbawco nasz, wszystkich zmarłych w wierze.

Chwała. Triadikon: Współtronująca, niemająca początku,
trójhipostatyczna jedność, w rozdzieleniu jedna i w osobach jedną
naturę mająca, w jedno nas zjednocz pragnienie Twoich przykazań.

I teraz. Teotokion: Okazałaś się czcigodniejszą od ognistych
serafinów, Czysta, zrodziwszy niedostępnego Jezusa Zbawcę, który
przez wcielenie przebóstwił naturę zrodzonych z ziemi.

Katabasja: Od poranku duch mój woła do Ciebie, Panie.

Pieśń 6

Hirmos: Ogarniętego licznymi grzechami i przypadającego do łask
Twoich przyjmij, Przyjacielu człowieka, jak proroka, Panie, i zbaw
mnie.

Rozwiązawszy bóle śmierci, cierpiałeś, Przywódco życia, Boże
nasz, daj odpoczynek zmarłym od wieku sługom Twoim.

Tym, których z niewypowiedzianych Twoich wyroków zabiły
czarodziejskie napoje, trucizny, zadławienie kośćmi, daj odpoczynek
ze świętymi, Panie.

Gdy sądzić będziesz wszystkich, stojących nagimi przed obliczem
Twoim, Szczodry, wtedy oszczędź tych, którzy wiernie służyli
Tobie, Boże.

Kiedy w ostatnią trąbę zabrzmi Twój archanioł wszystkim na
zmartwychwstanie życia, wtedy sługom Twoim, Chryste, daj odpoczynek.

Tych, których od wieków przyjąłeś wiernych, Boże, pokolenie
każde ludzkie uczyń godnym, aby na wieki ze służącymi Tobie
sławili Ciebie.

Chwała. Triadikon: Bóstwo trójświęte, jedno tronujące, Ojcze,
Synu ze Świętym Duchem, Ty jesteś Bogiem moim, wszechmocą Twoją
utrzymującym wszystko.

I teraz. Teotokion: Praojcze Jesse rozraduj się, bowiem z korzenia
Twego zajaśniał kwiat życia, zbawiający świat z czystej Dziewicy,
Chrystus Bóg.

Katabasja: Ogarniętego licznymi grzechami.

Kontakion, ton 8:

Ze świętymi daj odpoczynek, Chryste, duszom zmarłych sług Twoich,
gdzie nie ma cierpień, smutku i westchnień, lecz życie nie mające
końca.

Ikos: Sam jeden jesteś nieśmiertelny, który stworzyłeś i
ukształtowałeś człowieka. Jesteśmy bowiem śmiertelni i z ziemi
stworzeni, i do tejże ziemi powrócimy, jak rozkazałeś. Ty, który
mnie stworzyłeś i rzekłeś do mnie, że jestem ziemią i do ziemi
powrócę, dokąd pójdziemy wszyscy ludzie. Nadgrobny czyniąc płacz
śpiewamy pieśń: Alleluja.

Pieśń 7

Hirmos: Ty, który na początku ziemię założyłeś i niebiosa
słowem umocniłeś, błogosławiony jesteś na wieki, Panie Boże
ojców naszych.

Czyniąc pamięć od wieku pobożnie zmarłych, wołamy:
Błogosławiony jesteś na wieki, Panie Boże ojców naszych.

Nagle zmarłym pobożnym, którzy do urwiska wszelakiego wpadli,
zginęli od drzewa, żelaza i wszelkiego kamienia, daj odpoczynek,
Boże, zmarłym wiernym.

W Twoim budzącym bojaźń przyjściu, Szczodry, postaw po prawicy
Twoich owiec tych, którzy w życiu prawosławnie Tobie posłużyli,
Chryste, i odeszli do Ciebie.

W obliczu Twoich wybranych, Chryste, pozwól Twoim sługom wołać do
Ciebie: Błogosławiony jesteś na wieki, Panie Boże ojców naszych.

Z ziemi proch wziąłeś i ciało duchem ożywiłeś, Zbawco szczodry,
i tym, których przyjąłeś, daj odpoczynek, Boże, w życiu
niestarzejącym się.

Chwała. Triadikon: Jak trzema słońcami Bóstwo w jednym światła
połączeniu niech będzie sławione, Ojciec i Syn, i Boży Duch,
jedyny w naturze, lecz w trzech Hipostazach.

I teraz. Teotokion: Zgodnie śpiewamy Tobie pieśń Dawida, nazywając
Ciebie górą Bożą, Dziewico, w której cieleśnie zamieszkało
Słowo, przebóstwiwszy nas duchowo w sobie.

Katabasja: Ty, który na początku ziemię założyłeś.

Pieśń 8

Hirmos: Na górze świętej wysławiłeś się i w krzewie ogniem
Tajemnicę zawsze Dziewicy Mojżeszowi okazałeś, Panu śpiewajcie i
wywyższajcie na wszystkie wieki.

Ty, który pierwszy skruszyłeś oścień śmierci, zajaśniawszy z
grobu jak słońce, synami zmartwychwstania Twego uczyń na wieki,
Panie Chwały, wszystkich zmarłych w wierze.

Świadku spraw nieznanych i ukrytych, gdy masz ujawnić dzieła
ciemności i zamiary serc naszych, wtedy nie wchodź w spór z
wszystkimi zmarłymi w wierze.

Gdy masz zasiąść na tronie i nakazać stanąć na Sądzie
zgromadzonym przez trąbę z krańców ziemi, wtedy oszczędź
wszystkich, Chryste, jako miłosierny.

Nagle zmarłym w wypadkach, od krzyku niezwykłego i szybkiego ruchu,
pobicia, zadławienia i we śnie, Panie Chwały, zmarłym w wierze
odpuść na wieki.

Błogosławimy Ojca i Syna, i Świętego Ducha, Pana.

Triadikon: Jako jednego w naturze opiewam Ciebie, jako Trójcę Osób
czczę Ciebie, Ojcze i Synu, i Duchu Najświętszy, niemającą
początku władzę Twego królestwa sławię na wieki.

I teraz. Teotokion: Okazałaś się, Bogurodzico Dziewico, Źródłem
zapieczętowanym strumieniami życia, bez męża bowiem rodząc Pana,
poisz wiernych wodą nieśmiertelności na wieki.

Chwalimy, błogosławimy i kłaniamy się Panu, śpiewając i
wywyższając Go na wszystkie wieki.

Hirmos: Na górze świętej wysławiłeś się.

Pieśń 9

Hirmos: Okazane Dawcy Prawa na górze w ogniu i krzewie zrodzenie
zawsze Dziewicy na nasze wiernych zbawienie, w niemilknących
pieśniach uwielbiamy.

Tam, gdzie jest mieszkanie weselących się świętych Twoich, Panie,
wszystkich od wieków w wierze i nadziei zmarłych uczyń godnymi
radowania się.

Zmarłych z Bożego nakazu przez zesłane z nieba śmiertelne gromy,
pochłoniętych przez rozstępującą się ziemię i rozszalałe
morze, wszystkim wiernym, Chryste, daj odpoczynek.

Zmarłym w różnym wieku, starcom i młodym, młodzieńcom i
dzieciom, i oseskom, męskiej płci i żeńskiej, daj odpoczynek,
Chryste, wiernym, których przyjąłeś.

Zmarłych z powodu jadowitych ukąszeń, od ugryzienia żmij i
stratowania przez konie, przez zadławienie i powieszenie przez
bliźnich, którzy z wiarą Tobie posłużyli, daj odpoczynek.

Każdego w wierze zmarłego od wieku i z pokolenia pokoleń, uczyń
godnym w przyjściu Twoim, Słowo, po imieniu bez osądzeniu stanąć
wtedy przed Tobą.

Chwała. Triadikon: Jedyny w Trójcy Boże, chwała Tobie nieustanna,
jeśli bowiem i Bogiem jest każdy, to jeden z natury jest Ojciec i
Syn, i Duch, z trójświetlistymi cechami.

I teraz. Teotokion: Zrodzenie Twoje przewyższa rozum, rodzisz bowiem
zawsze będącego i mlekiem karmisz niewypowiedzianego Karmiciela
świata. Trzymasz bowiem trzymającego wszystko Chrystusa, jedynego
wybawiciela naszego, o Najczystsza.

Katabasja: Okazane Dawcy Prawa na górze w ogniu

Także: Zaprawdę godne to jest.

Eksapostilarion:

Prosomion: Niebo gwiazdami.

Czynimy pamięć wszystkich zmarłych w Chrystusie i wspominamy dzień
ostatni, wierni, za nas samych i za nich zawsze modląc się do
Chrystusa.

Chwała, i teraz. Teotokion: Słodyczy aniołów, radości
zasmuconych, orędowniczko chrześcijan, Dziewico Matko Pana,
wspomóż nas i wybaw z wiecznych mąk.

Do psalmów pochwalnych dodajemy cztery stichosy i śpiewamy stichery,
ton 6:

Prosomion: Zrozpaczeni.

Straszny koniec w śmierci i groźny Sąd Władcy, został tam bowiem
przygotowany ogień niegasnący, robak niezasypiający i dręczący,
zgrzytanie zębów, ciemność zewnętrzna i wieczne osądzenie.
Przeto wołamy do Zbawcy: Tym, których zabrałeś z doczesności, daj
odpoczynek ze względu na wielkie Twoje miłosierdzie.

Wszyscy, którzy pozostaliście w życiu, przyjdźcie do grobów i
ulęknijcie się, wniknijcie i zobaczcie oszustwo świata: Gdzie teraz
jest piękno ciała i chwała bogactwa? Gdzie pycha życiowa?
Zaprawdę, wszystko jest marnością. Przeto wołamy do Zbawcy: Tym,
których zabrałeś z doczesności, daj odpoczynek ze względu na
wielkie Twoje miłosierdzie.

Teraz w grobie jest ten, kto zasiadał na tronie, teraz ten, kto
ubierał się w purpurę, przyoblekł się w zniszczalność, nie
zasiada już na tronie, a leży w grobie. Oto znikła władza
cesarska, oto życie człowieka przemija jak sen. Przeto wołamy do
Zbawcy: Tym, których zabrałeś z doczesności, daj odpoczynek ze
względu na wielkie Twoje miłosierdzie.

Wszystkich, którzy odeszli stąd w nadziei życia wiecznego i życie
ich zostało przemienione, Zbawco, każdą godność i pokolenie,
każdy wiek, mężczyzn wraz z niewiastami i nowonarodzone dzieci jako
Przyjaciel człowieka umieść na łonie Abrahama i w miejscach
ochłody, ze względu na wielkie Twoje miłosierdzie.

Chwała. Ton 2: Jak więdnie kwiat i jak przemija cień, tak niszczeje
każdy człowiek. Gdy zagrzmi trąba, wszyscy martwi powstaną jak w
trzęsieniu ziemi ku spotkaniu Ciebie, Chryste Boże. Wtedy, Władco,
tych, których od nas zabrałeś, umieść w świętych Twych
przybytkach, odrzucając ich grzechy, Litościwy.

I teraz. Teotokion, ton 6: Ty jesteś Bogiem naszym, który wszystko w
mądrości stworzył i dokonał, proroków posłałeś, aby
prorokowali nam Twoje przyjście i apostołów, aby głosili Twoją
wielkość. Jedni prorokowali przyjście Twoje, a drudzy chrztem
oświecili pogan, męczennicy zaś ucierpieli otrzymując Chwałę od
nich, i modlą się gorliwie do Ciebie, Władcy, wraz z Rodzicielką
Twoją: Daj odpoczynek, Boże, duszom, które przyjąłeś i nas
uczyń godnymi królestwa Twego, który przecierpiałeś krzyż, ze
względu na mnie osądzony, Wybawicielu mój i Boże.

Na stichownie stichery, ton 6:

Prosomion: Całą odłożywszy.

Mając niezgłębioną ku nam łaskawość i niewyczerpane źródło
Bożej dobroci, wielce miłościwy, tych, którzy przyszli do Ciebie,
Władco, umieść w krainie żywych, w przybytkach Twoich upragnionych
wybrańców, dając im ją w wieczne dziedzictwo. Ty bowiem za
wszystkich wylałeś swoją krew, Chryste, i za cenę życia
zbawiłeś świat.

Stichos: Dusze ich zamieszkają w szczęśliwości.

Dobrowolnie przecierpiałeś życiodajne zabicie i wytoczyłeś
życie, słodycz wiekuistą dałeś wiernych, z Bożej łaskawości,
Władco, jedyny szczodry i bezgrzeszny. Prosimy Ciebie, abyś jej
uczestnikami uczynił zmarłych w nadziei zmartwychwstania, dając
odpuszczenie grzechów, aby wszyscy opiewali imię Twoje, Chryste, i
zbawieni sławili Twoją przyjaźń do człowieka.

Stichos: Błogosławieni, których wybrałeś i przyjąłeś, Panie,
pamięć o nich z pokolenia na pokolenie.

Ciebie, Chryste, rządzącego żywymi Bożą władzą i panującego
nad zmarłymi prosimy: Wiernym sługom Twoim, którzy odeszli do
Ciebie, jedynego łaskawcy, sam dał odpoczynek z wybranymi Twoimi,
Przyjacielu człowieka, w miejscu ochłody, w światłości
świętych. Jesteś bowiem miłośnikiem miłosierdzia i zbawiasz jako
Bóg tych, których stworzyłeś na obraz Twój, jedyny wielce
miłosierny.

Chwała. Chorobą Adama było zakosztowanie dawno temu w Edenie z
drzewa, gdy wąż wypluł jad, przez co weszła powszechna śmierć,
zjadająca człowieka. Przyszedł Władca, zrzucił węża i dał nam
zmartwychwstanie. Zawołajmy przeto do Niego: Oszczędź, Zbawco,
tych, których przyjąłeś, i daj im odpoczynek ze świętymi jako
Przyjaciel człowieka.

I teraz. Okazałaś się pięknym przybytkiem, Najświętsza, który
pomieścił Boga i Boga zrodziłaś w dwóch naturach i w jednej
Hipostazie, nieznająca małżeństwa, czysta. Módl się do Niego,
Jednorodzonego i Pierworodnego, który i po zrodzeniu zachował Ciebie
Dziewicą nieskalaną, aby zmarłym w wierze dał odpoczynek w
świetle niezniszczalnej Światłości i szczęśliwości.

Troparion: Głębią mądrości. Chwała, i teraz. Bogurodzico, w
Tobie mamy twierdzę. I zwykłe rozesłanie.

Na Liturgii typika. Prokimenon lekcji, ton 6: Dusze ich zamieszkają w
szczęśliwości. Lekcja z Dziejów Apostolskich, perykopa 52. Także
za zmarłych, perykopa 163. Alleluja, ton 4. Stichos: Błogosławieni,
których wybrałeś i przyjąłeś, Panie, pamięć o nich z pokolenia
na pokolenie. Ewangelia według Jana, perykopa 67. I druga za
zmarłych, perykopa 21. Koinonikon: Błogosławieni, których
wybrałeś i przyjąłeś, Panie, pamięć o nich z pokolenia na
pokolenie. Alleluja, trzy razy.
