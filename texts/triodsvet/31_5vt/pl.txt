W poniedziałek wieczorem,

do: Panie, wołam do Ciebie, dodajemy stichery isomelosy, ton 1:

Prosomion: Niebieskich zastępów.

Stwórca wszystkich i Dawca życia, współbędące z Ojcem Bożym
Słowo, dobrowolnie przyjął ciało z Dziewicy i był człowiekiem,
niewypowiedziana Mądrość jako Bóg wszystkim toczy uzdrowienia.

W połowie święta żydowskiego, Chryste, stanąłeś w Świątyni,
Władca Zakonu nauczał z władzą i oskarżał uczonych w Piśmie,
jak jest napisane, wzbudzając bojaźń mądrością swoich słów i
okazaniem cudów.

Dawca mądrości i ofiarodawca dóbr, wylewając Boże strumienie z
zawsze płynącego źródła, woła: „Przyjdźcie do mnie,
spragnieni, zaczerpnijcie wodę życia i rzeki Bożych darów
popłyną z waszego wnętrza”.

Chwała, i teraz. Ton 2: Gdy przyszedłeś do świątyni, Chryste
Boże, w połowie święta, wtedy nauczałeś ludzi, wołając:
„Wierzący we mnie chociaż umrze, żyć będzie”. Żydzi zaś
wpadali w gniew z faryzeuszami, saduceuszami i uczonymi w Piśmie,
mówiąc: „Kim On jest, który mówi bluźnierstwa?” Nie
pomyśleli, że Ty jesteś przed wszystkimi wiekami z Ojcem i Duchem
sławiony, Boże nasz, chwała Tobie.

Na stichownie stichery Oktoechosu, ton 4:

Zakaz drzewa nieposłuszeństwa rozwiązałeś, Zbawco, na drzewie
krzyża dobrowolnie przygwożdżony i do otchłani zstąpiłeś,
Mocny, i rozwiązałeś jako Bóg więzy śmierci. Przeto kłaniamy
się Twemu powstaniu z martwych, radośnie wołając: Wszechmocny
Panie, chwała Tobie.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Któż zaniepokojony przybiegając do tej przystani nie zbawi się?
Któż też chory i przypadający do tej lecznicy nie zostanie
uzdrowiony? Stwórco wszystkich i Lekarzu chorych, Panie, przed
końcem niech nie zginę, zbaw mnie.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Ty, który przyjąłeś cierpienia świętych męczenników, przyjmij
i od nas śpiew, Przyjacielu człowieka, daj nam dla ich modlitw
wielkie miłosierdzie.

Chwała, i teraz. Ton 3. Germanosa: W połowie święta sławimy Tego,
który pośrodku ziemi uczynił zbawienie, pośrodku bowiem dwóch
łotrów Życie wisiało na drzewie, milcząc w odpowiedzi na
bluźnierstwa jednego i mówiąc do wierzącego: „Dziś będziesz ze
mną w raju”. Zstąpiwszy bowiem do grobu zniewoliłeś otchłań i
zmartwychwstałeś po trzech dniach zbawiając dusze nasze.

We wtorek na jutrzni.

Po pierwszej recytacji Psałterza katyzma poetycka, ton 4:

Prosomion: Zadziwił się Józef.

Z wolnej Twojej woli przecierpiałeś krzyż, Zbawco, i w nowym grobie
złożyli Ciebie śmiertelni ludzie, któryś słowem ustawił krańce
świata. Przeto związany został obcy, śmierć okrutnie zniewolona,
i wszyscy będący w otchłani wołali życiodajnemu Twemu powstaniu:
Chrystus powstał, Dawca życia trwający na wieki.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

Pomyśl, duszo, jak staniesz przed Sędzią? Postawione zostaną
budzące grozę trony i czyny każdego zostaną ujawnione. Wtedy
Sędzia będzie nieubłagany, tam ogień okrutny powstanie jak
rozszalałe morze i pokryje krańce. O tym wszystkim wiedząc, duszo
moja, jęcz przed końcem.

Stichos: Przedziwny jest Bóg w świętych swoich, Bóg Izraela.

Męczennikom: W całym świecie krwią Twoich męczenników jak
purpurą i bisiorem upiększa się Twój Kościół. Przez nich woła
do Ciebie, Chryste Boże: Ludowi Twemu ześlij Twoje zmiłowania
Twoje, pokój daj Twemu dziedzictwu i duszom naszym wielkie
miłosierdzie.

Chwała, i teraz. Teotokion: Budząca bojaźń tajemnica i cud
przesławny, jak Dziewica Ciebie, Stwórcę wszystkich, nosi i po
zrodzeniu znowu pozostaje dziewicą? Zrodzony z Niej umocni wiarę,
ukróci pogan i da światu pokój jako Przyjaciel człowieka.

Po drugiej recytacji Psałterza katyzma poetycka, ton 8:

Prosomion: Mądrości Słowo.

Wytaczając światu wodę mądrości i życia, wszystkich przyzywasz,
Zbawco, aby zaczerpnęli wody zbawienia. Przyjąwszy bowiem Twoje
Boże prawo człowiek wygasza w sobie oszukańcze węgle. Przeto na
wieki już nie zapragnie, ani nie ustanie nasycenie Twoje, Władco
Królu nadniebiański. Sławimy więc Twoje panowanie, Chryste Boże,
prosząc abyś posłał sługom Twoim obfite przebaczenie grzechów
(dwa razy).

Zmartwychwstanie Chrystusa zobaczywszy. Psalm 50.

Kanon święta z hirmosami na osiem i z Menei na cztery. Kontakion i
ikos oraz eksapostilarion święta.

Do psalmów pochwalnych dodajemy cztery stichosy i śpiewamy stichery
Oktoechosu, ton 4:

Krzyżem Twoim, Chryste, z dawnej klątwy nas uwolniłeś i śmiercią
Twoją diabła prześladującego naszą naturę zniszczyłeś, a
powstaniem Twoim radością wszystko napełniłeś. Przeto śpiewamy
Tobie: Powstały z martwych Panie, chwała Tobie.

Obmyj mnie moimi łzami, Zbawco, albowiem skalałem się w licznych
grzechach. Przeto przypadam do Ciebie, Miłosierny: Zgrzeszyłem,
zmiłuj się nade mną, Boże.

Męczennikom: Byliście współuczestnikami aniołów, święci
męczennicy, w cierpieniu mężnie głosiliście Chrystusa, wszystko
bowiem porzuciliście, co jest piękne w świecie, jako nieistotne,
wiarę zaś jako kotwicę mocną utrzymaliście. Przeto odpędziwszy
oszustwo, toczycie wiernym dary uzdrowień, nieustannie modląc się o
zbawienie dusz naszych.

Chwała, i teraz. Ton 4: Panie, przed czcigodnym Twoim krzyżem w
połowie święta wszedłeś do Świątyni odważnie nauczając
Żydów o Zakonie przez Ciebie danym Mojżeszowi. A oni lękając się
niewypowiedzianej tajemnicy Twojej mądrości, Chryste, szemrali
przeciwko Tobie, ucząc się zawiści: „Jakże Ten zna Pisma, nie
będąc uczonym?” Nie znali bowiem Ciebie, Zbawcy dusz naszych.

Na stichownie stichery isomelosy, ton 2:

Prosomion: Domu Eufrato.

Będąc końcem i początkiem w połowie święta stanąłeś w
Świątyni, Chryste mój, tocząc mi odpuszczenie grzechów.

Stichos: Wspomnij zgromadzenie Twoje, które nabyłeś od początku.

Słyszy Syjon o Twoim zmartwychwstaniu, Boże Słowo, i raduje się z
dziećmi, opiewając Ciebie, Łaskawego.

Stichos: Bóg nasz, Król nasz przed wiekami uczynił zbawienie
pośrodku ziemi.

Światłość z Ojca zajaśniawszy, Słowo, w czasach ostatecznych
objawiłeś się jako człowiek, dając mi odpuszczenie grzechów.

Chwała, i teraz. Ton 8: W połowie święta Paschy wszedłeś do
Świątyni, Zbawco nasz, i stanąwszy pośrodku ludu nauczałeś go z
odwagą i mówiłeś: „Ja jestem Światłością świata, kto idzie
za mną nie będzie chodzić w ciemności, lecz będzie miał
światłość życia nieśmiertelnego”.

