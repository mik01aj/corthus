W czwartek wieczorem,

do: Panie, wołam do Ciebie, dodajemy sześć stichosów i śpiewamy
trzy stichery święta i trzy Menei.

Stichery święta, ton 8:

Prosomion: O, przesławny cud!

Po śladach Chrystusa, który się objawił, szły czcigodne niewiasty
z mirrą i Jemu służyły w gorliwości prawej, nie pozostawiły
więc Go zmarłego, ale idąc mirrę przyniosły ze łzami, poruszone
miłosierdziem. Przeto uroczyście świętujemy waszą najświętszą
pamięć.

Zgromadzenie Bożych niewiast pragnąc zobaczyć Życie uśmiercone w
grobie, przyszło nocą i usłyszało anioła, jak głosi Chrystusa:
Powstał, idźcie i powiedzcie o tym uczniom, odrzućcie z dusz
rozpacz, zamiast płaczu przyjmijcie niewypowiedzianą radość.

Dzisiaj, radujemy się czcząc waszą pamięć, niewiasty z mirrą,
sławiąc was, które wysławiłyście najłaskawszego Pana. Módlcie
się do Niego nieustannie, zawsze mając przed Nim odwagę,
najczcigodniejsze, abyśmy otrzymali wieczną chwałę i światłość
świętych, pobłogosławione przez Boga.

Chwała, i teraz. Ton 2: Niewiasty z mirrą z pośpiechem doszły rano
do Twego grobu szukając Ciebie, Chryste, aby namaścić przeczyste
ciało Twoje. Pouczone słowami anioła głosiły apostołom radość
nowiny, że zmartwychwstał przywódca naszego zbawienia, który
zniewolił śmierć i dał światu żywot wieczny oraz wielkie
miłosierdzie.

Także: Pogodna Światłości.

Na stichownie stichery, ton 2:

Krzyża: „Niech będzie ukrzyżowany!” – wołali ci, którzy
zawsze rozkoszowali się Twoimi darami i prosili o złodzieja zamiast
o dobroczyńcę, zabójcy sprawiedliwych. Milczałeś, Chryste,
cierpiąc ich okrucieństwo, chcąc cierpieć i zbawić nas jako
Przyjaciel człowieka.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Zmartwychwstania: Przyjdźcie, pokłońmy się przed wiekami
zrodzonemu z Ojca Słowu Bożemu, Wcielonemu w Dziewicę Marię.
Krzyż bowiem przecierpiawszy poddało się pogrzebowi jak samo
zapragnęło i powstawszy z martwych zbawiło mnie, zbłąkanego
człowieka.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Cierpiętnicy nie ukochali ziemskich słodyczy i stali
się godnymi niebieskich dóbr, są współobywatelami aniołów,
Panie, dla ich modlitw zmiłuj się i zbaw nas.

Chwała, i teraz. Ton 6: Józef poprosił o ciało Jezusowe i
złożył je w nowym grobie swoim. Przystało bowiem Jemu wyjść z
grobu jak z komnaty weselnej. Panie, który skruszyłeś władzę
śmierci i otworzyłeś ludziom bramy raju, chwała Tobie.

Także: Teraz pozwalasz odejść. Trisagion, tropariony i rozesłanie.

W piątek trzeciego tygodnia na jutrzni,

po: Bóg i Pan, troparion święta.

Po pierwszej recytacji Psałterza katyzma poetycka, ton 2:

Przeczystej Twojej ikonie, o Dobry, oddajemy pokłon, prosząc Cię,
Chryste o darowanie przewinień naszych. Ty bowiem dobrowolnie
zechciałeś wstąpić ciałem na krzyż, aby tych, których
stworzyłeś, wybawić z niewoli wroga. Przeto dziękczynnie wołamy
do Ciebie: Radością wszystko napełniłeś, Zbawicielu nasz, który
przyszedłeś zbawić świat.

Stichos: Wysławiać będę Ciebie, Panie, całym sercem moim, opowiem
wszystkie cuda Twoje.

Nie broniłeś opieczętowania kamienia grobowego, opokę wiary
dałeś wszystkim zmartwychwstawszy. Panie, chwała Tobie.

Stichos: Przedziwny jest Bóg w świętych swoich, Bóg Izraela.

Męczennikom: Gdy w cierpieniach bój toczyli Pańscy męczennicy,
wtedy hardość nieprawych została omroczona przez wiarę. Gdy zaś
oszustwo bożków zostało zniszczone, wtedy korony zwycięstwa
przyjęliście z wysoka i modlicie się za duszami naszymi.

Chwała, i teraz. Stauroteotokion: Dziewica i Matka Twoja, Chryste,
widząc Ciebie na drzewie martwego rozciągniętego, gorzko płacząc
mówiła: Synu mój, cóż to za straszliwa tajemnica, wszystkim
dając życie wieczne jakże na krzyżu dobrowolnie cierpisz haniebną
śmierć?

Po drugiej recytacji Psałterza katyzma poetycka, ton 2:

Prosomion: Wyższych poszukując.

Niewiasty przynoszą do grobu mirrę, Zbawco, anioł światłością
raduje ich dusze i głoszą Ciebie, Boga wszystkich, wołając do
uczniów: Prawdziwie powstał z grobu, Życie wszystkich.

Zobaczywszy zmartwychwstanie Chrystusa oraz Psalm 50.

Kanon święta z hirmosami na osiem i z Menei na trzy. Kontakion i
eksapostilarion święta.

Do psalmów pochwalnych dodajemy cztery stichosy i śpiewamy stichery,
ton 2:

Kłaniamy się drzewu krzyża Twego, Chryste Boże, gdyż pokazałeś
nam drzewo życia, wierzącym w Ciebie i nim zniszczyłeś władzę
mającego śmierć, ożywiłeś nas zmarłych przez grzech. Przeto
wołamy do Ciebie: Łaskawco, wszystkich Panie, chwała Tobie.

Wszystko, co oddycha, i całe stworzenie sławi Ciebie, Panie,
albowiem krzyżem zniszczyłeś śmierć, aby pokazać ludziom Twoje
powstanie z martwych jako jedyny Przyjaciel człowieka.

Męczennikom: Za Chrystusa ucierpieliście aż do śmierci, o
cierpiętnicy męczennicy! Dusze bowiem macie na niebiosach w ręku
Boga i po całym świecie czczone są wasze relikwie. Kapłani i
królowie kłaniają się i wszyscy ludzie radują się, i my wołamy:
Czcigodnym snem jest przed Panem śmierć jego sprawiedliwych.

Chwała, i teraz. Ton 1: Niewiasty niosące mirrę, po cóż
przyszłyście do grobu? Dlaczego Żywego szukacie wśród umarłych?
Zmartwychwstał Pan, odwagi! – woła anioł.

Na stichownie stichery święta, ton 2:

Prosomion: Gdy z drzewa.

Radują się uczennice Chrystusowe słysząc słowa od anioła, przeto
przywykają do zmartwychwstania ze względu na nas policzonego z
martwymi. Chociaż wcześniej niewiasty z mirrą stanęły przy grobie
i płakały nad Chrystusem, i nagle ujrzawszy odsunięty kamień nie
pojmowały zmiany.

Stichos: Łaskawym się okazałeś, Panie, dla ziemi Twojej,
odmieniłeś niewolę Jakuba.

Nieustającą i Bożą dając radość przed Bożymi i świętymi
uczniami zjawiły się uczennice Chrystusowe, niewiasty z mirrą,
spełniając polecenie Bożego anioła, którego białych szat
przeraziły się, gdy mówił: Zniewolona została otchłań przez
zbawcze zmartwychwstanie za nas zmarłego Króla.

Stichos: Łaskawość i wierność spotkają się ze sobą, ucałują
się sprawiedliwość i pokój.

Strumienie ze źródła łez, płacz wydawały z siebie, Boże
uczennice Chrystusowe, a teraz przynoszą radosne słowa świadkom
łaski, głosząc im powstanie Słowa i radość z grobu. Przeto
zamiast smutku słyszymy głos przesławny, nakazujący im radować
się.

Chwała, i teraz. Ton 1: Z bojaźnią przyszły niewiasty do grobu,
aby wonnościami gorliwie namaścić ciało Twoje i nie znalazłszy go
nie pojmowały jedna z drugą, nie znając zmartwychwstania. Stanął
przed nimi anioł i powiedział: Zmartwychwstał Chrystus, dając nam
wielkie miłosierdzie.

Także tropariony, rozesłanie i pierwsza godzina.

