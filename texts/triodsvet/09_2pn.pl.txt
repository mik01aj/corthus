W Niedzielę Antypaschy wieczorem.

Po błogosławieństwie kapłana mówimy: Chrystus powstał z
martwych, trzykrotnie. Także trisagion. Po: Ojcze nasz, mówimy:
Panie, zmiłuj się, dwanaście razy. Chwała, i teraz. Przyjdźcie,
pokłońmy się, trzykrotnie. I śpiewamy zwykłą dziewiątą
godzinę z trzema psalmami, troparion i kontakion święta. Także
śpiewamy nieszpory bez katyzmy. Do: Panie, wołam do Ciebie, tonu 1,
dodajemy trzy stichery święta:

Prosomion: Chwalebni męczennicy.

Po Twoim budzącym bojaźń powstaniu z grobu, Dawco Życia, gdy nie
zniszczyłeś pieczęci grobowych, Chryste, przy drzwiach zamkniętych
wszedłeś do przesławnych Twoich apostołów, czyniąc im radość i
dając im Twego prawego Ducha z niezmierzonego Twego miłosierdzia.

Skoro Tomasz Bliźniak nie przyszedł, gdy Ty zjawiłeś się uczniom,
Panie, przeto nie uwierzył w Twoje zmartwychwstanie i zawołał do
tych, którzy Ciebie widzieli: „Jeśli nie włożę w Jego bok palca
i w rany po gwoździach, nie uwierzę, że zmartwychwstał”.

„Jeśli chcesz, to dotykaj – Chrystus zawołał do Tomasza –
włóż rękę i poznaj, że mam kości i ziemskie ciało, nie bądź
niewierzącym, lecz wierz tak samo, jak inni”. On zaś zawołał:
„Jesteś Bogiem moim i Panem, chwała Twemu zmartwychwstaniu”.

I trzy isomelosy świętego z Menei. Chwała. Stichera świętemu.

Jeśli zaś nie, to: Chwała, i teraz. Stichera święta, ton 1:

Przy drzwiach zamkniętych i zgromadzonych uczniach wszedłeś nagle
wszechmocny Jezusie, Boże nasz, i stanąłeś pośrodku nich dawszy
pokój napełniłeś Świętym Duchem. Nakazałeś czekać i nie
opuszczać Jerozolimy, aż zostaną przyobleczeni mocą z wysoka.
Przeto wołamy do Ciebie: Oświecenie, zmartwychwstanie i pokoju nasz,
chwała Tobie.

Wejście. Pogodna Światłości. Prokimenon wielki, ton 7: Któryż
bóg jest wielki jak Bóg nasz? Ty jesteś Bogiem, który czyni cuda.
Stichos 1: Objawiłeś w ludziach moc Twoją. Wybawiłeś prawicą
Twoją lud Twój. Stichos 2: Rzekłem: Teraz zacząłem, oto odmiana
prawicy Najwyższego. Stichos 3: Wspomniałem dzieła Pańskie,
albowiem wspominać będę od początku cuda Twoje. I znowu: Któryż
bóg jest wielki jak Bóg nasz? Ty jesteś Bogiem, który czyni cuda.
Także ektenia: Wołajmy wszyscy oraz: Pozwól, Panie, w wieczór ten
i ektenia: Dopełnijmy wieczorną modlitwę naszą do Pana.

Na stichownie stichera zmartwychwstania z Oktoechosu, ton 1:

Wieczorne nasze modlitwy przyjmij Święty Panie i daj nam
odpuszczenie grzechów, albowiem Ty jeden okazałeś w świecie
zmartwychwstanie.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Pokutna: Wielka jest głębia moich grzechów, Zbawco, i okropnie
pogrążam się przez moje grzechy, podaj mi rękę jak Piotrowi, zbaw
mnie, Boże, i zmiłuj się nade mną.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Panie, dla modlitw wszystkich świętych i Bogurodzicy
daj nam Twój pokój i zmiłuj się nad nami, jako jedyny szczodry.

Chwała, i teraz. Ton 1: Po ośmiu dniach od Twego powstania, Jezusie
Królu, Jednorodzone Słowo Ojca, zjawiłeś się swoim uczniom przy
zamkniętych drzwiach, dając Twój pokój i niewierzącemu uczniowi
pokazałeś rany: „Przyjdź i dotknij rąk oraz nóg, a także mego
niezniszczalnego boku”. On zaś uwierzywszy wołał do Ciebie: Pan
mój i Bóg mój, chwała Tobie.

Po trisagionie troparion święta. Jeśli jest troparion świętego,
to powiedz go najpierw, a potem: Chwała, i teraz, oraz troparion
święta: Pomimo opieczętowanego grobu i rozesłanie.

W ten sposób obrzęd nieszporów przebiega we wszystkie niedziele
świętej Pięćdziesiątnicy.

Od dzisiaj odmawiamy małe powieczerze. Śpiewamy kanon modlitewny do
Najświętszej Bogurodzicy, zawarty w Oktoechosie. Także trójpieśń
Pentekostarionu dnia, poemat kyr Józefa. Gdy mówimy trójpieśń, to
opuszczamy odpowiednie pieśni kanonu Bogurodzicy. Po: Zaprawdę godne
to jest oraz po: Ojcze nasz, mówimy troparion święta przez całą
Pięćdziesiątnicę. Podczas Liturgii do Błogosławieństw dodajemy
z kanonu niedzieli pieśń kolejno na każdy dzień, z hirmosem na
sześć, następująco: w poniedziałek pierwszą, we wtorek drugą, w
środę piątą, w czwartek siódmą, w piątek ósmą i w sobotę
dziewiątą.

W poniedziałek drugiego Tygodnia Antypaschy na jutrzni.

Gdy kapłan uczyni początek: Chwała Świętej i Współistotnej, i
Życiodajnej, i Niepodzielnej Trójcy, mówimy: Chrystus powstał z
martwych, trzykrotnie, cichym głosem.

Tak bowiem mówimy początek z: Chrystus powstał z martwych, na
godzinach, nieszporach i powieczerzach od tej jutrzni Niedzieli
Antypaschy aż do Wniebowstąpienia Pańskiego.

Po: Chrystus powstał z martwych, mówimy: Chwała na wysokościach
Bogu, i sześć zwykłych psalmów oraz ektenia wielka. Także: Bóg i
Pan, ton 7. Troparion święta: Pomimo opieczętowanego grobu,
trzykrotnie. Ten troparion odmawiamy przez cały tydzień. Recytujemy
też dwie katyzmy, a trzecią kolejną na nieszporach. W ten sposób
odmawiamy Psałterz aż do września.

Po pierwszej recytacji Psałterza katyzma poetycka zmartwychwstania,
ton 1:

Żołnierze strzegący grobu Twego, Zbawco, zmartwieli od blasku
anioła, który się zjawił głosząc niewiastom zmartwychwstanie.
Sławimy Ciebie, zwycięzcę zniszczenia, przypadamy do Ciebie,
powstałego z grobu i jedynego Boga naszego.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

W nieprawościach jestem poczęty, marnotrawny, nie śmiem spojrzeć
na wyżyny nieba, ale odważając się na Twoją przyjaźń do
człowieka, wołam: Boże, oczyść mnie grzesznego, i zbaw mnie.

Stichos: Przedziwny jest Bóg w świętych swoich, Bóg Izraela.

Męczennikom: Chwałą cierpień i godnością koron, chwalebni
męczennicy, przyodział was Pan, bowiem cierpliwym znoszeniem ran i
mocą zwyciężyliście nieprawych i przyjęliście z niebios Boże
zwycięstwo. Ich modlitwami wyzwól mnie od niewidzialnego wroga,
Zbawco, i zbaw mnie.

Chwała, i teraz. Teotokion: Cudzie cudów, Łaski Pełna, Ciebie
widząc raduje się stworzenie, poczęłaś bowiem bez nasienia i
urodziłaś w niewypowiedziany sposób, którego nie mogą widzieć
zastępy aniołów. Módl się do Niego za dusze nasze.

Także czytanie egzegezy Ewangelii według Jana.

Po drugiej recytacji Psałterza katyzma poetycka, ton 1:

Prosomion: Żołnierze strzegący grobu Twego.

Dotknąwszy ręką boku nie do wytrzymania, Bliźniak Tomasz nie
został spalony przez dotknięcie, ale przetrwał dotykając badawczo
ran i głosząc Przebitemu ze względu na nas: Ty jesteś moim Panem i
Bogiem moim, chociaż i przecierpiałeś mękę.

Chwała, i teraz. Ta sama katyzma. I czytanie.

Także: Zmartwychwstanie Chrystusa zobaczywszy, jeden raz i Psalm 50.

Tak samo postępujemy do Wniebowstąpienia Pańskiego, nie mówiąc:
Panu śpiewamy, ale tak, jak napisano w Hirmologionach. Początek
czynimy z hirmosów, które też powtarzamy, śpiewając troparion na
sześć. I świętego Menei na cztery. Po trzeciej pieśni kontakion i
katyzma poetycka świętego. Chwała, i teraz. Katyzma poetycka
święta. Po szóstej pieśni kontakion święta i ikos. Recytujemy:
Czcigodniejszą od cherubinów. Po dziewiątej pieśni eksapostilarion
święta. Chwała. Świętego, jeśli jest. I teraz. Święta, drugi
eksapostilarion.

Do psalmów pochwalnych dodajemy trzy stichery Oktoechosu, ton 1:

Opiewamy, Chryste, Twoją zbawczą mękę i sławimy Twoje
zmartwychwstanie.

Pokutna: Inny świat oczekuje ciebie, duszo, i Sędzia chce wyjawić
twoje tajemnice oraz okropne czyny. Nie pozostawaj przeto tutaj, ale
uprzedź wołając do Sędziego: Boże, oczyść mnie, i zbaw mnie.

Męczennikom: Przyjdźcie, ludzie, wszyscy uczcijmy cierpiętników
Chrystusowych w pieśniach i pieniach duchowych, światła świata i
głosicieli wiary, źródło zawsze płynące, z którego wyciekają
wiernym uzdrowienia. Dla ich modlitw, Chryste Boże, daj światu
pokój i duszom naszym wielkie miłosierdzie.

Chwała, i teraz. Ton 1: Tomasz zwany Bliźniakiem nie był z
apostołami, gdy wszedłeś przy drzwiach zamkniętych, Chryste,
przeto i nie uwierzył temu, co mu opowiedziano, od niewiary
potwierdzając wiarę. Pozwoliłeś mu, Dobry, zobaczyć przeczysty
Twój bok, ręce i rany nóg. On zaś dotknął i zobaczywszy wyznał
Ciebie, Boga nie obnażonego i człowieka nie prostego, i zawołał:
Pan mój i Bóg mój, chwała Tobie.

Także: Chwała Tobie, który objawiłeś nam światłość, wielka
doksologia oraz ektenia: Dopełnijmy poranną modlitwę naszą do
Pana.

Na stichownie stichery, ton 2:

Prosomion: Domu Eufrato.

Czystymi wargami śpiewajcie ludzie z aniołami powstałemu z grobu po
trzech dniach i ze sobą podnoszącemu świat.

Stichos: Chwal, Jerozolimo, Pana, chwal Boga Twego Syjonie.

Objawiłeś się Twoim świętym apostołom, Zbawco, przy drzwiach
zamkniętych, przez nich odnawiając nam Bożego Twego Ducha.

Stichos: Albowiem umacnia zawory bram twoich i błogosławi synom
twoim w tobie.

Teraz zobaczymy Ciebie, Królu wszystkich, nie oczyma, ale szczerą
miłością, wierząc w Boga, w pieśniach wysławiamy.

Chwała, i teraz, świętemu, jeśli jest. I teraz. Ton 1:

Przed wątpiącym uczniem stanąłeś w ósmy dzień, Zbawco, gdzie
byli zgromadzeni, i dawszy pokój zawołałeś do Tomasza:
„Przyjdź, apostole, dotknij dłoni, w które weszły gwoździe”.
O, dobra niewiaro Tomasza, doprowadź serca wiernych do poznania i z
bojaźnią zawołaj: Pan mój i Bóg mój, chwała Tobie.

Troparion: Pomimo opieczętowanego grobu. Także ektenia: Zmiłuj się
nad nami, Boże, po czym kapłan: Niech będzie błogosławiony
Chrystus Bóg nasz, chór: Umocnij, Boże. Dodajemy pierwszą godzinę
z trzema psalmami, według zwyczaju. Kontakion święta mówimy
zawsze, a kontakionu świętego nie mówimy, i pełne rozesłanie.
Zwykła litia w narteksie.

Od dzisiaj zaczynamy także małe godziny, zgodnie z typikonem.
Należy wiedzieć, że napisany tutaj obrzęd niedzieli wieczór i w
poniedziałek na jutrzni, ma miejsce przez wszystkie tygodnie do
Wniebowstąpienia Pańskiego ze zmiennymi sticherami Oktoechosu i
katyzmami poetyckimi według zwyczaju.

Na Liturgii Błogosławieństwa Triodionu, pierwsza pieśń święta
na sześć, i od tego dnia przez całą Pięćdziesiątnicę. Po
wejściu troparion święta: Pomimo opieczętowanego grobu, także
świątyni Bogurodzicy i świątyni świętego, a następnie
świętego dnia, jeśli jest. I teraz, kontakion święta: Pełną
ciekawości prawicą. Natomiast kontakionów świątyni Chrystusa i
Bogurodzicy nie mówimy przez całą Pięćdziesiątnicę. Prokimenon
lekcji, ton 3: Pan nasz jest wielki i wielka jest moc Jego, a
mądrość Jego jest bez miary. Stichos: Chwalcie Pana, bowiem dobry
jest psalm. Bogu naszemu miła niech będzie chwała. Lekcja z
Dziejów Apostolskich, perykopa 9. Alleluja, ton 8: Przyjdźcie,
rozradujmy się w Panu, zakrzyknijmy Bogu, Zbawicielowi naszemu.
Stichos: Albowiem Bogiem wielkim jest Pan i Królem wielkim nad całą
ziemią. Ewangelia według Jana, perykopa 6. Koinonikon: Chwal,
Jerozolimo, Pana, chwal Boga Twego, Syjonie.

Czynimy tak samo przez cały tydzień i przez całą
Pięćdziesiątnicę we wszystkie niedziele.

Dalszy ciąg Liturgii i rozesłanie.

