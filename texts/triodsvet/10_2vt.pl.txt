W poniedziałek wieczorem,

do: Panie, wołam do Ciebie, dodajemy sześć stichosów i śpiewamy
stichery isomelosy, ton 4:

Prosomion: Jako mężni.

Powstałeś z grobu i przy zamkniętych drzwiach stanąłeś przed
Twoimi przyjaciółmi, Wszechmocny, i niewiernemu Tomaszowi
pokazałeś rany po gwoździach oraz bok przebity włócznią,
umacniając i przekonując go, Słowo, że to Ty sam jesteś, który z
miłosierdzia przecierpiał zbawcze męki.

„Widząc moje uniżenie z wielkiej łaskawości i bezmiernego
miłosierdzia nie wątp, lecz umacniaj się, Bliźniaku – rzecze Pan
– albowiem to ja ucierpiałem i powstałem z grobu po trzech dniach,
opustoszyłem skarbnice otchłani i ożywiłem zmarłych od
wieków”.

Zadziwił się Tomasz, gdy zobaczył Ciebie, Wszechmocnego, i
zawołał: Ty jesteś Bogiem moim i Panem, wierzę Przyjacielu
człowieka, że sam ucierpiałeś i uleczasz cierpienia naszych dusz,
kłaniam się Twemu panowaniu i głoszę światu Twoje przedziwne i
wszechmocne powstanie.

Trzy stichery z Menei.

Chwała, i teraz. Ton 1: Przed wątpiącym uczniem stanąłeś w ósmy
dzień, Zbawco, gdzie byli zgromadzeni, i dawszy pokój zawołałeś
do Tomasza: „Przyjdź, apostole, dotknij dłoni, w które weszły
gwoździe”. O, dobra niewiaro Tomasza, doprowadź serca wiernych do
poznania i z bojaźnią zawołaj: Pan mój i Bóg mój, chwała Tobie.

Pogodna Światłości.

Na stichownie stichery, ton 1:

Otoczcie ludzie Syjon i obejmijcie go, oddajcie w nim chwałę Temu,
który powstał z martwych. On bowiem jest Bogiem naszym, który
wybawia nas z nieprawości naszych.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Przez złe myśli i dzieła osądziłem się, Zbawco, daj mi myśl
nawrócenia, Boże, abym wołał: Zbaw mnie, dobry Łaskawco, i
zmiłuj się nade mną.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Wasze wyznanie na sądzie, święci, opluło moc
demonów i wyzwoliło ludzi z oszustwa. Przeto mając odcinane głowy,
wołaliście: Niech będzie ofiara dusz naszych przyjemna przed Tobą,
Panie, albowiem Ciebie umiłowawszy zlekceważyliśmy życie doczesne,
Przyjacielu człowieka.

Chwała, i teraz. Ton 2: Po Twoim powstaniu, Panie, gdy uczniowie Twoi
byli zgromadzeni przy zamkniętych drzwiach, stanąłeś pośrodku
nich, dając im pokój. Uwierzył także Tomasz, zobaczywszy rękę i
bok Twój, wyznał Ciebie jako Pana i Boga, zbawiającego mających w
Tobiee nadzieję, Przyjacielu człowieka.

Teraz pozwalasz odejść, troparion święta: Pomimo opieczętowanego
grobu, i rozesłanie.

We wtorek drugiego tygodnia na jutrzni,

po: Bóg i Pan, troparion święta, trzykrotnie.

Po pierwszej recytacji Psałterza katyzma poetycka, ton 1:

Prosomion: Pomimo opieczętowanego grobu.

Niewiasty o poranku przyszły do grobu i przeraziły się, widząc
objawienie anielskie. Grób oświeciło życie, cud, który je
zadziwił. Przeto idąc głosiły uczniom zmartwychwstanie. Chrystus
zniewolił otchłań jako jedyny mocny i silny, podniósł wszystko,
co zetlałe, krzyżem zniszczywszy strach przed osądzeniem.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

Jeśli sprawiedliwy z ledwością się zbawi, to gdzież podzieję
się ja, grzeszny, który nie poniosłem ciężaru i upału dnia?
Jednak policz mnie z najemnikami jedenastej godziny i zbaw mnie.

Stichos: Przedziwny jest Bóg w świętych swoich, Bóg Izraela.

Męczennikom: Jako mężni rycerze i jednomyślnie wierzący nie
ulękliście się, święci, gróźb prześladowców, gorliwie
przyszliście do Chrystusa, wziąwszy czcigodny krzyż i skończywszy
bieg otrzymaliście z niebios zwycięstwo. Chwała umacniającemu was.
Chwała koronującemu was. Chwała czyniącemu przez was uzdrowienia.

Chwała, i teraz. Teotokion: Mając niezdobyty mur obronny,
Bogurodzicę Marię, przyjdźcie pokłońmy się i przypadnijmy do
Niej, wierni. Ma bowiem odwagę do zrodzonego z Niej modlić się oraz
wybawiać z gniewu i śmierci dusze nasze.

Po drugiej recytacji Psałterza katyzma poetycka, ton 5:

Prosomion: Słowo współniemające początku.

Wszyscy wysławmy apostoła i ucznia Chrystusowego w pieśniach ku
jego pamięci, jest bowiem rozkoszą naszych myśli, gdyż on
dotknął ran po gwoździach, zyskawszy znaną wiarę umocni się w
pokoju i modli się do Zbawcy, aby zmiłował się nad duszami
naszymi.

Także: Zmartwychwstanie Chrystusa zobaczywszy. Psalm 50. Kanon z
hirmosami na osiem i z Menei na cztery. Po trzeciej pieśni katyzma
poetycka Menei. Kontakion i eksapostilarion święta.

Do psalmów pochwalnych dodajemy stichery, ton 1:

Panie, który przecierpiałeś krzyż, zniszczyłeś śmierć i
powstałeś z martwych, obdarz nasze życie pokojem, jako jedyny
Wszechmocny.

Nie pogardzaj mną, Zbawco mój, ogarniętym grzesznym lenistwem.
Podnieś moje myśli ku pokucie i okaż mnie doświadczonym
pracownikiem Twojej winnicy, dając mi zapłatę jedenastej godziny i
wielkie miłosierdzie.

Męczennikom: Ci rycerze wielkiego Króla odważnie sprzeciwili się
nakazom prześladowców, zlekceważyli męki i zdeptali całe
oszustwo, godnie ukoronowani z wysoka, proszą u Zbawcy o pokój i
wielkie miłosierdzie.

Chwała, i teraz. Ton 2: Przy drzwiach zamkniętych stanąwszy znowu
przed uczniami, dając im nieustraszoność i pokój, tak
powiedziałeś do Tomasza: „Dlaczego mi nie wierzysz, że powstałem
z martwych? Weź tu Twoją rękę i włóż w mój bok, i zobacz. Z
tobą bowiem niewierzącym wszyscy przywykli opiewać moje cierpienia
i zmartwychwstanie, wołając: Pan mój i Bóg mój, chwała Tobie”.

Na stichownie stichery święta, ton 2:

Prosomion: Domu Eufrato.

Z aniołami nieustannie śpiewajmy, wierni, Chrystusowi powstałemu z
grobu po trzech dniach, który ze sobą podniósł świat.

Stichos: Na całą ziemię rozejdzie się ich głoszenie i aż do
krańców ziemi ich słowa.

Tomasz dotknąwszy Twego boku, Łaskawco, wszedł w wiarę, a my przez
to poznaliśmy następnie Ciebie Boga.

Stichos: Niebiosa głoszą chwałę Bożą, dzieło rąk Jego
obwieszcza firmament.

Podajesz pokój ludowi Twemu, Zbawco, powstawszy z grobu i ze sobą
podniosłeś świat z otchłani, Wszechmocny.

Chwała, i teraz. Ton 6. Jana Mnicha: Przy drzwiach zamkniętych
przyszedłeś do uczniów, Chryste, a wtedy Tomasz opatrznościowo nie
był z nimi. Mówił bowiem: „Nie uwierzę, jeśli i ja nie zobaczę
Władcy, nie zobaczę boku, z którego wypłynęła krew i woda
chrztu. Nie zobaczę rany przez którą została uleczona wszelka
ludzka rana. Zobaczę, że to nie jest duch, ale ciało i kości”.
Panie, który zdeptałeś śmierć i przekonałeś Tomasza, chwała
Tobie.

Troparion rozesłania i rozesłanie.

