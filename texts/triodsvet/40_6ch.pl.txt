W środę wieczorem szóstego tygodnia po święcie Paschy
świętujemy Wniebowstąpienie

Pana Boga i Zbawiciela naszego Jezusa Chrystusa.

Dziewiąta godzina z trzema psalmami. Na początku lektor odmawia
tylko trisagion, i tak bywa do niedzieli Pięćdziesiątnicy w każdym
nabożeństwie cerkiewnym.

_______________

Na małych nieszporach,

do: Panie, wołam do Ciebie, dodajemy cztery stichery, ton 6:

Pan wzniósł się na niebiosa. Panie, z Twego wniebowstąpienia
zadziwili się cherubini. Na górach świętych widząc Twoje
wstąpienie. Panie, spełniwszy tajemnicę Opatrzności. Chwała, i
teraz. Panie, apostołowie widząc Ciebie na obłokach podnoszonego
(patrz na wielkich nieszporach).

Prokimenon dnia.

Na stichownie stichery, ton 1:

Wstąpiwszy na niebiosa, skąd i zstąpiłeś. Stichos: Wszystkie
narody zaklaszczcie w dłonie. Wstąpiłeś, Chryste, do niemającego
początku Ojca. Stichos: Wstępuje Pan wśród radosnych okrzyków.
Aniołowie Twoi, Panie. Chwała, i teraz. Ton 2: Urodziłeś się, jak
sam zechciałeś (patrz na wielkich nieszporach).

Teraz pozwalasz odejść. Trisagion. Po: Ojcze nasz, troparion
rozesłania, ton 4:

Wzniosłeś się w chwale, Chryste Boże nasz, radość uczyniwszy
uczniom obietnicą Świętego Ducha, ogłoszonym im
błogosławieństwem, albowiem Ty jesteś Synem Bożym, Zbawicielem
świata.

Także mała ektenia i rozesłanie.

_______________

Na wielkich nieszporach

Po wstępnym psalmie nie recytujemy Psałterza.

Do: Panie, wołam do Ciebie, dodajemy stichery isomelosy, ton 6:

Pan wzniósł się na niebiosa, aby posłać światu Pocieszyciela.
Niebiosa przygotowały Jego tron, obłoki wstępowanie Jego.
Aniołowie zadziwili się, widząc człowieka ponad sobą. Ojciec
czeka, który w łonie zawsze ma współistotnego. Duch zaś Święty
nakazuje wszystkim aniołom Jego: „Podnieście bramy, książęta
wasi, wszystkie narody zaklaszczcie w dłonie, bowiem Chrystus
wstąpił tam, gdzie był wcześniej” (dwa razy).

Panie, z Twego wniebowstąpienia zadziwili się cherubini, widząc
Ciebie, na nich zasiadającego Boga, wstępującego na obłokach, i
sławili Ciebie, bowiem łaskawe jest miłosierdzie Twoje, chwała
Tobie! (dwa razy)

Na górach świętych widząc Twoje wstąpienie, Chryste, odblasku
chwały Ojca, opiewamy Twego oblicza świetlisty widok, kłaniamy się
Twoim cierpieniom, czcimy zmartwychwstanie, sławiąc chwalebne
wniebowstąpienie. Zmiłuj się nad nami! (dwa razy)

Panie, apostołowie widząc Ciebie na obłokach podnoszonego, łkali
we łzach, Dawco Życia, Chryste, smutkiem napełnieni, i płacząc
wołali: Władco, nie zostawiaj nas sierotami, których z
miłosierdzia ukochałeś, sługi Twoje, jako wielce łaskawy.
Ześlij, jak obiecałeś nam, Najświętszego Twego Ducha,
oświecającego dusze nasze (dwa razy).

Panie, spełniwszy tajemnicę Opatrzności, wziąłeś Twoich uczniów
na górę Oliwną, wzniosłeś się i oto przeszedłeś nieboskłon,
ze względu na mnie uniżywszy się. Wszedłszy tam, z czym i nie
rozłączałeś się, Najświętszego Twego Ducha ześlij,
oświecającego dusze nasze (dwa razy).

Chwała, i teraz. Z łonem Ojcowskim nie rozłączałeś się,
najsłodszy Jezu, i ze zrodzonymi z ziemi żyłeś jako człowiek,
dzisiaj z góry Oliwnej wzniosłeś się w chwale i upadłą naturę
naszą miłosiernie wzniósłszy, posadziłeś obok Ojca. Przeto
niebieskie zastępy bezcielesne dziwiąc się cudom, przerażają się
lękiem i drżeniem ogarnięte wielbią Twoją przyjaźń do
człowieka. Z nimi i my, zrodzeni z ziemi, Twoje do nas zstąpienie i
od nas wstąpienie sławiąc, modlimy się, mówiąc: Uczniowie i
Bogurodzica, która Ciebie zrodziła, radości ogromnej napełnili
się w Twoim wstąpieniu, i nas uczyń godnymi radości wybranych
Twoich, dla ich modlitw, ze względu na wielkie Twoje miłosierdzie.

Wejście. Prokimenon dnia i paremie.

Czytanie Proroctwa Izajasza (2, 2-3).

Tak mówi Pan: Stanie się na końcu czasów, objawiona góra Pańska
i dom Boży na wierzchu gór, i wzniesie się ponad pagórki, i
przyjdą do niej wszystkie narody. I pójdą liczni ludzie, i
powiedzą: Chodźcie, wejdźmy na górę Pańską i do domu Boga
Jakuba, i ogłosi nam drogę swoją, i będziemy nią szli.

Czytanie Proroctwa Izajasza (62, 10-63, 3. 7-9).

Tak mówi Pan: Pójdźcie i wejdźcie przez bramy moje, przygotujcie
drogę moją i drogę czyńcie ludziom moim, zabierzcie kamienie z
drogi, podnieście znak dla narodów. Oto bowiem Pan uczyni słyszanym
aż do krańców ziemi: Mówcie do Córy Syjońskiej, oto Zbawca twój
przychodzi, mając ze sobą nagrodę, i dzieło Jego przed obliczem
Jego. I nazwie ich ludem świętym, wybranym przez Pana, a ty
zostaniesz nazwana odszukanym miastem i nie opuszczanym. Któż jest
Ten, kto przybywa z Edomu, z Bosry idzie w szatach skropionych krwią?
Ten wspaniały w odzieniu swoim, woła z mocą wielką: Ja głoszę
sprawiedliwość i sąd zbawienia. Dlaczego krwawe są Twoje szaty i
odzież Twoja jak u tego, co wygniata winogrona w tłoczni? Sam jeden
wygniatałem w tłoczni i ani jednego z narodów nie było ze mną.
Miłosierdzie Pańskie wspomniałem, cnoty Pańskie we wszystkich,
którymi nam odpłaca. Pan, Sędzia łaskawy domu Izraela, daje nam
według miłosierdzia swego i w ogromie sprawiedliwości swojej. I
powiedział: Czyż nie jesteście moim ludem? Czyż dzieci mnie
zawiodą? I stał się dla ich Wybawicielem z każdego ich utrapienia.
Nie orędownik, ani też anioł, ale sam Pan zbawi ich, bowiem ich
kocha i obdarza łaskami, sam ich wybawi i przyjmie ich, i będzie ich
nosił przez wszystkie dni wieku.

Czytanie Proroctwa Zachariasza (14, 1. 4. 8-11).

Tak mówi Pan: Oto nadchodzi Dzień Pański i staną nogi Jego w owym
dniu na górze Oliwnej, na wprost Jerozolimy od strony wschodu
słońca. I w owym dniu wypłynie woda żywa z Jerozolimy, połowa jej
popłynie do morza pierwszego i połowa jej do morza ostatniego, i w
lecie, i na wiosnę tak będzie. I będzie Pan Królem nad całą
ziemią, w owym dniu będzie jeden Pan. Imię Jego będzie jedno,
otaczające całą ziemię i pustynię, od Geba aż do Rimmon,
naprzeciw grzbietu jerozolimskiego. I wzniesie się, i na miejscu
pozostanie, od Bramy Beniamina aż do miejsca dawnej bramy, aż do
bram narożnych i aż do baszty Chananela, aż do tłoczni
królewskich, i będą w niej mieszkali. A klątwa ich już nie
dosięgnie, Jerozolima będzie żyć bezpiecznie.

Na litii stichery isomelosy, ton 1:

Wstąpiwszy na niebiosa, skąd i zstąpiłeś, nie pozostaw nas
sierotami, Panie. Niech przyjdzie Twój Duch, niosąc pokój światu,
okaż synom ludzkim działa mocy Twojej, Panie, Przyjacielu
człowieka.

Wstąpiłeś, Chryste, do niemającego początku Ojca Twego, będąc
nierozłącznym z Jego nieopisanym łonem, i dodatku mocy chwały
Trójświętego nie przyjąwszy, ale jednego Syna po wcieleniu poznali
Ciebie, Panie, Jednorodzonego Ojca. W ogromie litości Twojej zmiłuj
się nad nami.

Aniołowie Twoi, Panie, do apostołów mówili: Mężowie galilejscy,
dlaczego stoicie, patrząc na niebo? Ten Chrystus Bóg, który od was
wstąpił na niebo, On przyjdzie znowu, jak i widzieliście Go
wstępującego na niebo. Służcie Jemu w uczciwości i
sprawiedliwości.

Ton 4: Gdy przyszedłeś, Chryste, na górę Oliwną, spełnić
Ojcowską wolę, ulękli się niebiescy aniołowie i przeraziła się
otchłań. Stanęli zaś drżący uczniowie z radością, bowiem
mówiłeś im, że tron szykuje się naprzeciw obłoków czekający.
Bramy zaś niebo otwierające cnotę ukazują i ziemia tajemnice
ujawnia, Adama zstępowanie poznawszy i znowu wstępowanie. Jednak
stopy podnoszą się, jak i ręce, usta zaś błogosławią, jak jest
słyszane, obłok unosi i niebo przyjmuje Ciebie do swego wnętrza.
Wykonałeś, Panie, to wielkie i chwalebne dzieło na zbawienie dusz
naszych.

Naturę Adamową, która zstąpiła w niższe rejony ziemi, Boże, na
nowo stworzoną dzisiaj podniosłeś ponad wszelkie zasady i władze.
Albowiem umiłowawszy obok posadziłeś, a zmiłowawszy się
zjednoczyłeś ze sobą i po zjednoczeniu ucierpiałeś, jako
niecierpiętliwy ucierpiałeś i wysławiłeś. A bezcieleśni
mówili: „Kim jest ten piękny mąż? Jednak nie jest tylko
człowiekiem, ale Bogiem i człowiekiem, zjednoczonym i okazanym”.
Przeto zadziwieni aniołowie w szatach latali wokół uczniów, inni
zaś stojąc wołali: „Mężowie galilejscy, ten, który od was
odszedł, On jest Jezusem, człowiekiem i Bogiem. Bóg człowiek znowu
przyjdzie sądzić żywych i umarłych, wiernym zaś dając grzechów
odpuszczenie i wielkie miłosierdzie”.

Gdy wzniosłeś się w chwale, Chryste Boże, a uczniowie patrzyli,
obłoki podniosły Ciebie z ciałem, bramy podnosiły się niebios,
chór anielski radował się z weselem, moce niebios wołały,
mówiąc: „Podnieście bramy, książęta wasi, i wejdzie Król
Chwały!” Uczniowie zaś dziwiąc się, mówili: „Nie rozłączaj
się z nami, Pasterzu Dobry, ale ześlij nam Ducha Twego
Najświętszego, kierującego i umacniającego, oświecającego i
uświęcającego dusze nasze”.

Chwała, i teraz. Panie, tajemnicę ukrytą od wieków i od pokoleń
wypełniłeś jako Dobry, przyszedłeś z uczniami Twoimi na górę
Oliwną, mając Rodzicielkę, która zrodziła Ciebie, Stwórcę i
Twórcę wszystkich. Ona bowiem w męce Twojej macierzyńsko bardziej
od innych cierpiała, przeto i chwałą ciała Twego powinna nasycić
się w ogromnej radości. Tejże chwały i my staliśmy się
uczestnikami w Twoim wstąpieniu na niebiosa, Władco, i wielkie Twoje
miłosierdzie nad nami sławimy.

Na stichownie stichery isomelosy, ton 2:

Urodziłeś się, jak sam zechciałeś, objawiłeś się, jak sam
postanowiłeś. Cierpiałeś w ciele, Boże nasz, i z martwych
powstałeś zdeptawszy śmierć. Wzniosłeś się w chwale, wszystko
spełniwszy, i posłałeś nam Ducha Bożego, abyśmy opiewali i
sławili Bóstwo Twoje.

Stichos: Wszystkie narody zaklaszczcie w dłonie, zakrzyknijcie Bogu
głosem radosnym.

Gdy wstępowałeś, Chryste, z góry Oliwnej, moce widząc to, jedna
do drugiej wołały: „Któż jest Ten?” I powiedział do nich:
„Ten jest władczy i silny, Ten jest potężny w boju, Ten jest
zaiste Królem Chwały”. „A dlaczego ma czerwone szaty?” –
„Przychodzi z Bosry, to znaczy z ciała”. Ty zaś sam jako Bóg
zasiadłeś po prawicy Majestatu Boga i posłałeś nam Ducha
Świętego, aby kierował i zbawił dusze nasze.

Stichos: Wstępuje Pan wśród radosnych okrzyków, Pan przy dźwięku
trąby.

Wzniosłeś się w chwale na górze Oliwnej, Chryste Boże, przed
Twoimi uczniami, i zasiadłeś po prawicy Ojca, wszystko napełniając
Bóstwem, i posłałeś im Ducha Świętego, oświecającego i
umacniającego, i uświęcającego dusze nasze.

Chwała, i teraz. Ton 6: Wstąpi Pan wśród radosnych okrzyków, Pan
przy głosie trąby, aby podnieść upadły obraz Adamowy i posłać
Ducha Pocieszyciela, aby oświecił dusze nasze.

Troparion. Ton 4: Wzniosłeś się w chwale, Chryste Boże nasz,
radość uczyniwszy uczniom obietnicą Świętego Ducha, ogłoszonym
im błogosławieństwem, albowiem Ty jesteś Synem Bożym, Zbawicielem
świata.

W czwartek na jutrzni,

po: Pan i Bóg, troparion święta: Wzniosłeś się w chwale, Chryste
Boże nasz.

Po pierwszej recytacji Psałterza katyzma poetycka, ton 1:

Prosomion: Mimo kamienia zapieczętowanego.

Wobec aniołów dziwiących się przedziwnemu wstępowaniu i uczniów
lękających się budzącego bojaźń wzięcia, wstąpiłeś w chwale
jako Bóg i podniosły się przed Tobą bramy, Zbawco. Przeto moce
niebieskie dziwiły się, wołając: Chwała łaskawości Twojej,
Zbawco. Chwała Królestwu Twemu. chwała wstępowaniu Twemu, jedyny
Przyjacielu człowieka.

Po drugiej recytacji Psałterza katyzma poetycka, ton 3:

Prosomion: Gabriel zadziwił się pięknem Twego dziewictwa.

Przedwieczny Bóg i niemający początku, który przyjął ludzką
naturę i przebóstwił ją, dziś tajemniczo wzniósł. Aniołowie
wyprzedzając apostołów, pokazywali Go idącego na niebiosa z
chwałą wielką i kłaniając się Jemu, mówiły: Chwała Bogu,
który wstąpił do nieba!

Megalinarion:

Uwielbiamy Ciebie, Dawco życia Chryste, i czcimy Twoje Boskie
wstąpienie na niebiosa z przeczystym Twoim ciałem.

1. Wszystkie narody, klaszczcie w dłonie, wykrzykujcie Bogu radosnym
głosem.

2. Albowiem Pan jest Najwyższy, Straszliwy, jest wielkim Królem nad
całą ziemią.

3. On nam poddaje narody i ludy rzuca pod nasze stopy.

4. Wybiera dla nas dziedzictwo, chlubę Jakuba, którego miłuje.

5. Wstępuje Bóg wśród radosnych okrzyków, Pan przy dźwięku
trąby.

6. Zasiadł Pan na cherubinów i poleciał, i wzniósł się na
skrzydłach wiatru.

7. Bramy, podnieście swe szczyty i unieście się, prastare podwoje,
i wejdzie Król Chwały.

8. Pan na niebiosach ustawił swój tron, i królestwo Jego wszystko
obejmuje.

9. Rzekł Pan do Pana mego: Siądź po prawicy mojej, aż położę
Twych wrogów podnóżkiem nóg Twoich.

10. Kłaniajcie się przed Nim wszyscy aniołowie Jego.

11. Bóg zasiadł na świętym tronie swoim.

12. On będzie sądzić świat w sprawiedliwości.

13. Tron Twój, Boże, trwa na wiek.

14. Chwała Twoja przewyższa niebiosa.

15. Bądź uwielbiony, Boże, a chwała Twoja niech będzie ponad
całą ziemią.

16. Któż jest jak nasz Bóg, Pan, mieszkający na wysokościach.

17. Powstań, Panie, w Twojej potędze, a będziemy śpiewać i
sławić moc Twoją.

18. Śpiewajcie Bogu naszemu, śpiewajcie Królowi naszemu,
śpiewajcie. Chwała, i teraz.

Alleluja. Alleluja. Alleluja, chwała Tobie, Boże (trzy razy).

Katyzma poetycka po polijeleju, ton 5:

Prosomion: Słowo bez początku.

Ty, który zstąpiłeś z niebios na ziemię i na niskościach
leżałeś pod strażą otchłani, który ze sobą wskrzesiłeś
Adamową postać, przez wstąpienie Twoje, Chryste, na niebiosa
zaprowadziłeś i pozwoliłeś zasiąść na tronie Ojca, jako
miłosierny i Przyjaciel człowieka.

Anabatmi, ton 4:

Od młodości mojej liczne dręczą mnie pokusy, lecz sam mnie
ochraniaj i zbaw, Zbawco mój. Nienawidzący Syjonu, będziecie
zawstydzeni przez Pana i jak trawa w ogniu będziecie wysuszeni.

Chwała, i teraz. Świętym Duchem żywi się wszelka dusza i w
czystości wywyższa, jaśniejąc troistą jednością świętej
tajemnicy.

Prokimenon, ton 4: Wstępuje Bóg wśród radosnych okrzyków, Pan
przy dźwięku trąby. Stichos: Wszystkie narody, zaklaszczcie w
dłonie, zakrzyknijcie Bogu głosem radosnym.

Czytanie świętej Ewangelii według Marka (perykopa 71; 16, 9-20).

W owym czasie zmartwychwstawszy Jezus wczesnym rankiem w pierwszy
dzień tygodnia ukazał się najpierw Marii Magdalenie, z której
wyrzucił siedem złych duchów. Ona poszła i oznajmiła to tym,
którzy z Nim byli, pogrążonym w smutku i płaczącym. Oni jednak
słysząc, że żyje i że był przez nią widziany, nie uwierzyli.
Potem ukazał się w innej postaci dwom z nich na drodze, gdy szli do
wsi. Oni powrócili i oznajmili pozostałym, lecz im też nie
uwierzyli. W końcu ukazał się samym Jedenastu, spoczywającym u
stołu, i wyrzucał im brak wiary i zatwardziałość serca, że nie
uwierzyli tym, którzy widzieli Go zmartwychwstałego. I rzekł do
nich: «Idąc na cały świat, głoście Ewangelię wszelkiemu
stworzeniu! Kto uwierzy i przyjmie chrzest, będzie zbawiony; a kto
nie uwierzy, będzie potępiony. Tym zaś, którzy uwierzą, te znaki
towarzyszyć będą: w imię moje złe duchy wyrzucać będą, nowymi
językami mówić będą; węże brać będą do rąk, i jeśliby co
zatrutego wypili, nie będzie im szkodzić. Na chorych ręce kłaść
będą, i ci odzyskają zdrowie». Pan rozmowie z nimi został wzięty
do nieba i zasiadł po prawicy Boga. Oni zaś poszli i głosili
wszędzie, a Pan wspomagał i potwierdzał naukę znakami, które jej
towarzyszyły. Amen.

Zmartwychwstanie Chrystusa zobaczywszy, śpiewamy jeden raz.

Stichera isomelos, ton 6:

Dzisiaj na niebiosach moce niebieskie widząc naszą naturę, dziwią
się postaci budzącego bojaźń wstępowania, ze zdumieniem jedna do
drugiej mówi: „Któż jest Ten, który przyszedł?” I widząc
swego Władcę nakazali podnieść bramy niebios. To z mocami niebios
nieustannie śpiewamy Temu, który z ciałem stamtąd znowu nadchodzi
jako Sędzia wszystkich i Bóg Wszechmocny.

Kanony święta dwa, jeden kyr Jana Mnicha, ton 5,

i drugi kyr Józefa, ton 4, i z akrostychem: Pieśń Józefa.

Pieśń 1

Hirmos: Zbawicielowi Bogu, który w morzu kierował ludem z suchymi
nogami i faraona z całym wojskiem zatopił, Jemu jedynemu śpiewajmy,
albowiem się wysławił.

Stichos obu kanonów: Chwała, Panie, świętemu Wniebowstąpieniu
Twemu.

Chrystusowi wstępującemu z chwałą na ramionach cherubinów, który
posadził nas po prawicy Ojca, zaśpiewajmy, wszyscy ludzie, pieśń
zwycięską, albowiem wysławił się.

Orędownika Bogu i ludziom, Chrystusa, zastępy anielskie widząc z
ciałem na wysokościach zadziwiły się, zgodnie śpiewając pieśń
zwycięstwa, albowiem wysławił się.

Bogu, który objawił się na górze Synaj i Prawo dał Mojżeszowi, a
z góry Oliwnej wstąpił z ciałem do nieba, Jemu wszyscy
zaśpiewajmy, albowiem wysławił się.

Teotokion: Najczystsza Matko Boża, do wcielonego w Ciebie i od łona
Rodzica nieodstępnego Boga nieustannie módl się, aby wybawił z
wszelkich trosk tych, których stworzył.

Drugi hirmos: Otworzę me usta i napełnię się Duchem, i słowo
powiem Królowej Matce, i świetliście zatryumfuję, i wyśpiewam,
radując się, Twoje zaśnięcie.

Zmartwychwstałeś po trzech dniach, z natury nieśmiertelny, i
zjawiłeś się jedenastu apostołom, i wszystkim uczniom, i
odszedłeś, Chryste, do Ojca, na obłoku niesiony Stwórco
wszystkich.

Zaśpiewał wyraźnie śpiewając Dawid natchniony przez Boga, że
wstąpi Pan na niebiosa wśród radosnych okrzyków i dźwięku
trąby, i podąży do swego Ojca, będącego początkiem
Światłości.

Chwała. Panie, świat który się zestarzał przez liczne grzechy,
odnowiwszy przez mękę swoją i zmartwychwstanie swoje, wstąpiłeś
ponad niebiosa, niesiony na obłoku. Chwała mocy Twojej!

I teraz. Teotokion: Zrodziłaś Władcę wszystkich, Władczyni
nieskalana, który podjął dobrowolną mękę i wstąpił do swego
Ojca, którego nie zostawił, chociaż i przyjął ciało.

Katabasja: Osłonięty obłokiem Bożym, ten, który miał jąkający
się język, naucza prawa napisanego przez Boga, a upadłszy w proch
widział okiem swego ducha Tego, który jest, i został wprowadzony w
poznanie Ducha, sławiąc Go Bożymi pieśniami.

Pieśń 3

Hirmos: Mocą krzyża Twego, Chryste, umocnij moje myśli, abym
śpiewał i sławił Twoje zmartwychwstanie po trzech dniach.

Wstąpiłeś, Dawco Życia, Chryste, do Ojca i podniosłeś nasz
rodzaj, Przyjacielu człowieka, z niewypowiedzianej łaskawości
Twojej.

Anielskie zastępy, Zbawco, widząc naturę ludzką wstępującą z
Tobą, nieustannie zadziwione opiewają Ciebie.

Tłumy aniołów zdumiały się, Chryste, widząc Ciebie z ciałem
wznoszącego się i opiewali święte Twoje wstąpienie.

Naturę ludzką, Chryste, w zniszczenie upadłą, odnowiłeś i
wejściem Twoim wzniosłeś ją, i ze sobą nas wysławiłeś.

Teotokion: Módl się nieustannie, Czysta, do Tego, który przyszedł
z Twego łona, aby wybawił z pokus diabła tych, którzy śpiewają
Tobie, Matko Boża.

Drugi hirmos: Twoich pieśniarzy, Bogurodzico, żywe i nieskalane
źródło, w chór zgromadziwszy duchowo umocnij, w Boskiej chwale
Twojej wieńców chwały uczyń godnymi.

Podnieście bramy niebieskie, oto przyjdzie Chrystus Król stworzenia,
owinąwszy się w ciało ziemskie, mocom niebieskim mówiąc o
sprawach ziemskich.

Odnalazłeś, Chryste, skuszonego pokusą węża Adama, bowiem w niego
przybrałeś się i wzniosłeś, i zasiadłeś po prawicy jako
współtronujący z Ojcem, a aniołowie śpiewali Tobie.

Chwała. Ziemia świętuje i weseli się, raduje się też niebo, z
dzisiejszego wstąpienia Stwórcy wszystkich, który zjednoczył ze
swej woli to, co było bardzo dalekie.

I teraz. Teotokion: Zrodziwszy Tego, który zniszczył śmierć,
Jedynego Nieśmiertelnego Boga, Dziewico Matko najczystsza, zawsze
módl się do Niego, aby uśmiercił moje żądze i zbawił mnie.

Katabasja: Wsiadłszy na obłoki niebieskie, zostawiwszy pokój
będącym na ziemi, wstąpiłeś i zasiadałeś po prawicy Ojca jako
Jednoistotny Jemu i Duchowi. Chociaż bowiem w ciele zjawiłeś się,
to jednak pozostałeś bez zmiany i oczekujesz spełnienia wszystkich
rzeczy, aby przyjść na ziemię sądzić cały świat. Sprawiedliwy
Sędzio, Panie, oszczędź dusze nasze, daj odpuszczenie grzechów
sługom Twoim, jako Bóg miłosierny.

Katyzma poetyka, ton 8:

Prosomion: Mądrości.

Wsiadłszy na obłoki niebieskie, pozostawiłeś świat będącym na
ziemi, wstąpiłeś i zasiadłeś po prawicy Ojca jako jednoistotny
Jemu i Duchowi. Chociaż bowiem w ciele zjawiłeś się, ale
pozostałeś niezmiennym. Przeto czekasz na spełnienie końca, idący
na ziemię sądzić świat cały. Sprawiedliwy Sędzio, Panie,
oszczędź dusze nasze, dając sługom Twoim przebaczenie grzechów
jako Bóg miłosierny.

Pieśń 4

Hirmos: Usłyszałem wieść o mocy krzyża, że raj otworzył nam, i
zawołałem: Chwała mocy Twojej, Panie!

Wstąpiłeś w chwale, aniołów Królu, posłałeś nam od Ojca
Pocieszyciela, przeto wołamy: Chwała, Chryste, wniebowstąpieniu
Twemu!

Gdy wstąpił Zbawiciel z ciałem do Ojca, zadziwiły się zastępy
anielskie, i zawołały: Chwała, Chryste, wniebowstąpieniu Twemu!

Moce anielskie wołały do wyższych chórów: Podnieście bramy
Chrystusowi, naszemu Królowi, którego opiewamy wraz z Ojcem i
Duchem.

Teotokion: Dziewica rodzi i bólu macierzyństwa nie pozna, ale Matką
jest i trwa jako Dziewica, do której wołamy, śpiewając: Raduj
się, Bogurodzico!

Drugi hirmos: Siedzący w chwale na Tronie Bóstwa, nadboski Jezus
przyszedł niesiony na lekkim obłoku, i niezniszczalną dłonią
zbawił wołających: Chwała mocy Twojej, Panie!

Jezus, Dawca Życia, wziął tych, których umiłował, i na górę
Oliwną wstępuje, gdzie ich błogosławi i niesiony przez obłok
osiągnął łono Ojca, które nigdy nie opuścił.

Cały świat świętuje widzialny i niewidzialny, w radości
aniołowie śpiewają i ludzie nieustannie wysławiają wstąpienie
Tego, który z łaskawości zjednoczył się z ciałem naszym.

Chwała. Ten, który zniszczył panowanie śmierci jako nieśmiertelny
Pan, nieśmiertelność wszystkim darował, Przyjaciel człowieka, i
wstąpił w chwale wobec patrzących na Niego czcigodnych apostołów,
Jezus Wszechmocny.

I teraz. Teotokion: Błogosławione łono Twoje, Najczystsza, łono
bowiem otchłani spustoszył Ten, który w niewypowiedziany sposób
zechciał zmieścić się w Twoim. Módl się do Niego, aby zbawił
nas, śpiewających Tobie.

Katabasja: Królu królów, Jedyny z Jedynego, Słowo pochodzące od
Ojca niemającego początku, równego Tobie w mocy Ducha prawdziwie
posłałeś Twego Ducha apostołom, jako Dobroczyńcę, śpiewającym:
Chwała panowaniu Twemu, Panie!

Pieśń 5

Hirmos: Od poranka wołamy do Ciebie, Panie: Zbaw nas, Ty bowiem
jesteś Bogiem naszym, poza Tobą innego nie znamy.

Wszystko napełniwszy radością, Miłosierny, ku mocom niebios z
ciałem przyszedłeś.

Moce anielskie widząc Ciebie wstępującego, wołały: „Podnieście
bramy Królowi naszemu!”

Apostołowie widząc wstępującego Zbawcę, z bojaźnią wołali do
Króla naszego: „Chwała Tobie!”

Teotokion: Sławimy Ciebie, Dziewico, po urodzeniu, Bogurodzico, Ty
bowiem Boga Słowo w ciele zrodziłaś światu.

Drugi hirmos: Wszystko ulękło się Bożej Chwały Twojej, bowiem Ty,
Dziewico, któraś nie poznała małżeństwa, miałaś w łonie Boga
nad wszystkimi i zrodziłaś Syna nieznającego czasu, dająca pokój
wszystkim opiewającym Ciebie.

Uśmierciwszy śmierć Twoją śmiercią, Panie, wziąłeś tych,
których umiłowałeś i wstąpiłeś na świętą górę Oliwną, z
której odszedłeś, Chryste, do Twego Rodzica, niesiony na obłoku.

Przedziwne jest Twoje zrodzenie, przedziwne jest Twoje
zmartwychwstanie, przedziwne i budzące bojaźń jest Twoje
wniebowstąpienie z góry, Dawco Życia, które Eliasz przedstawiając
wstępował na czterech koniach, wysławiając Ciebie, Przyjacielu
człowieka.

Chwała. Patrzącym apostołom głosili apostołowie: Mężowie
galilejscy, dlaczego dziwicie się wstępowaniu Dawcy Życia,
Chrystusa? On przyjdzie znowu na ziemię sądzić świat jako Sędzia
najsprawiedliwszy.

I teraz. Teotokion: Chrystus, który zachował Cię Dziewicą
nienaruszoną po urodzeniu, wstępuje ku Ojcu, Rodzicielko Boga,
którego nie opuszczał, chociaż z niewypowiedzianego miłosierdzia
ciało wziął z Ciebie, myślące i uduchowione.

Katabasja: Jako rozgrzeszające odpuszczenie grzechów, przyjmijcie
tchnącą ogniem rosę Ducha, światłości pełne dzieci Kościoła,
dzisiaj bowiem z Syjonu wyszła w charakterze Prawa mająca kształt
języków ognia łaska Ducha.

Pieśń 6

Hirmos: Otoczyła mnie otchłań, grobem moim jest wieloryb, ja zaś
zawołałem do Ciebie, Przyjacielu człowieka, i zbawiła mnie prawica
Twoja, Panie.

Rozradowali się apostołowie, widząc na wysokości wstępującego
dzisiaj Stworzyciela, z nadzieją otrzymania Ducha, i z lękiem
wołali: „Chwała wstępowaniu Twemu!”

Aniołowie stanęli, Chryste, przed Twymi uczniami i wołali do nich:
„Jak widzicie Chrystusa wstępującego w ciele, znowu przyjdzie
sprawiedliwy Sędzia wszystkich”.

Gdy zobaczyły Ciebie, Zbawco nasz, moce niebios, zabranego na
wysokości z ciałem, wołały mówiąc: „Wielka jest, Władco,
Twoja przyjaźń do człowieka!”

Teotokion: Ciebie jako krzew niespalający się i górę, drabinę
uduchowioną i bramę niebios godnie sławimy, Mario chwalebna,
chwało prawosławnych.

Drugi hirmos: Świętując to Boże i najczcigodniejsze święto,
przyjdźcie, mędrcy Pana, klaskajmy w dłonie, sławiąc zrodzonego z
Niej Boga.

Niechaj obłoki kropią nam z wysoka wieczne wesele, Chrystus bowiem,
noszony na obłoku jak na cherubinach, wstępuje dzisiaj do swego
Ojca.

Zjawiłeś się w ciele, aby przedtem rozproszoną zebrać w jedno
ludzkość, i wstąpiłeś, Szczodry, na niebiosa, na co patrzeli
uczniowie Twoi.

Chwała. Dlaczego purpura szaty ciała ma Ten, który zjednoczył się
z ciałem? Święci aniołowie widząc Chrystusa, głosili Go
noszącego czcigodnej męki Boże znaki.

I teraz. Teotokion: Opiewamy poczęcie Bożej Oblubienicy, opiewamy
Twoje niewypowiedziane zrodzenie, przez które wybawiliśmy się,
Czysta, ze zniszczenia i zła, i zamknięcia w mrocznej otchłani.

Katabasja: Chryste, nasze oczyszczenie i zbawienie, Władco,
zajaśniałeś z Dziewicy, aby jak niegdyś proroka Jonasza z wnętrza
zwierza morskiego, ze zniszczenia wyrwać całe potomstwo upadłego
Adama.

Kontakion isomelos, ton 6: Spełniwszy o nas Opatrzność i
zjednoczywszy ziemskie z niebieskim, wstąpiłeś w chwale Chryste
Boże nasz, nie rozłączając się w żadnym wypadku, lecz
pozostając nierozłącznym i wołając do miłujących Ciebie: Ja
jestem z wami i nikt was nie zwycięży!

Ikos: Tego, który ziemię na ziemi zostawił, jakby proch z palców
strząsając, przyjdzie, zobaczmy i wznieśmy oczy oraz myśli na
wysokości, wpatrujmy się i zarazem skierujmy uczucia na niebieskie
bramy śmierci, nie zaniedbajmy być na górze Oliwnej i spoglądać
na Zbawiciela noszonego na obłokach. Stąd bowiem Pan na niebiosa
odejdzie i tam pełne miłości dary rozda apostołom swoim,
pocieszywszy ich jak synów, i rzecze do nich: „Nie rozłączam się
z wami, ja jestem z wami i nikt was nie zwycięży!”

Synaksarion:

Stichosy: Zasiadłeś po prawicy Ojca, Słowo.

Wiarę uczniom ogłosiwszy, pokazałeś.

Chryste Boże, które w chwale wstąpiłeś do nieba, zmiłuj się nad
nami. Amen.

Pieśń 7

Hirmos: Ty, który w piecu ognistym zbawiłeś sławiące Ciebie
dzieci, błogosławiony jesteś Boże ojców naszych.

Na obłokach światłości wzniósł się i świat zbawił,
błogosławiony Bóg ojców naszych.

Na ramiona, Zbawco, wziąwszy zbłąkaną naturę, wzniósł się,
błogosławiony Bóg ojców naszych.

Wstąpił w ciele do bezcielesnego Ojca, błogosławiony Bóg ojców
naszych.

Zbawca, wziął naszą uśmierconą przez grzech naturę i
przyprowadził do swego własnego Ojca.

Teotokion: Z Dziewicy rodząc się Bogurodzicą Ją uczynił,
błogosławiony Bóg ojców naszych.

Drugi hirmos: Nie posłużyli stworzeniu mędrcy Boży zamiast
Stwórcy, lecz ogniste zwyciężywszy pokuszenie, radują się
śpiewając: Wielbiony Ojców Boże i Panie, błogosławiony jesteś!

Ciebie, będącego świetlistą światłością, podniósł obłok z
ziemi, Panie, co przewyższa rozum, przyjęły zaś Ciebie niebieskie
sobory, wysławiając z apostołami i mówiąc: Boże, błogosławiony
jesteś!

Zaklaszczmy w dłonie, wszyscy radujący się z wniebowstąpienia
Chrystusa, i zawołajmy: Wstępuje Pan przy dźwięku trąby i
zasiądzie po prawicy jako współtronujący z Ojcem na wieki.

Chwała. Dawno temu wielki Mojżesz śpiewając, wołał: „Niechaj
pokłonią się niebiescy aniołowie wstępującemu Chrystusowi jako
Królowi wszystkich”, do którego wołamy: Ojców Panie i Boże,
błogosławiony jesteś!

I teraz. Teotokion: O przesławne cuda! Jakże ogarnęłaś Boga
nieogarnionego, przez Boga obdarzona radością, który umarł w ciele
i z chwałą wielką dzisiaj wstąpił na niebiosa, i ożywił ludzi?

Katabasja: Zabrzmiała symfonia instrumentów dla uczczenia złotego
bożka i bez duszy, ale świetlista łaska Pocieszyciela czyni godnym
nasz okrzyk: Trójco Jedyna, równa w mocy i niemająca początku,
błogosławiona jesteś!

Pieśń 8

Hirmos: Z Ojca przed wiekami zrodzonemu Synowi i Bogu, w czasach
ostatecznych wcielonego w Dziewicę Matkę, kapłani śpiewajcie,
ludzie wywyższajcie na wszystkie wieki.

Dawcy Życia, Chrystusowi, który w dwóch naturach wzniósł się na
niebiosa w chwale i zasiada wraz z Ojcem, kapłani śpiewajcie, ludzie
wywyższajcie na wszystkie wieki.

Tobie, Zbawicielowi, który wyzwolił stworzenie z niewoli
bałwochwalstwa i przedstawił je wyzwolone swojemu Ojcu, Tobie,
Zbawco, śpiewamy i Ciebie wywyższamy na wszystkie wieki.

Swoim zstąpieniem zrzuciłeś wroga i swoim wstąpieniem podniosłeś
ludzi, kapłani śpiewajcie, ludzie wywyższajcie na wszystkie wieki.

Teotokion: Okazałaś się przewyższającą cherubiny, Bogurodzico
czysta, w łonie Twoim nosiłaś przez nich noszonego, którego z
bezcielesnymi, ludzie, wysławiamy na wszystkie wieki.

Drugi hirmos: Pobożnych Młodzieńców w piecu zbawiło zrodzenie
Bogurodzicy, wtedy będąc tylko obrazem, a teraz rzeczywistością,
która pobudza całą ziemię, aby śpiewać Tobie: Pana opiewajcie
dzieła i wywyższajcie Go na wszystkie wieki!

Apostołom przy wniebowstąpieniu zjawiły się rozumy niebieskie i
głosiły: „Dlaczego stoicie, patrząc ze zdziwieniem? Ten, który
wstępuje na niebiosa znowu przyjdzie sądzić ludzi na ziemi jako
Sędzia jedyny”.

Oddajmy uwielbienie Bogu, zgodnie zawołajmy chwałę, będziemy
śpiewać, radować się i klaskać w dłonie. Bóg nasz wstąpił z
ziemi na niebiosa, aniołowie i archaniołowie śpiewali Jemu jako
Władcy i wszystkich Stwórcy.

Błogosławimy Ojca i Syna, i Świętego Ducha, Pana.

Ponad aniołów wzniesiona została nasza natura, upadła dawno temu,
i w niepojęty sposób posadzona na tronie Bożym. Przyjdźcie,
będziemy świętować i wołać: Śpiewajcie, Panu, dzieła, i
wywyższajcie na wszystkie wieki.

I teraz. Teotokion: Oto Syn Twój, Bogurodzico, zniewolił krzyżem
swoim śmierć, zmartwychwstał po trzech dniach, zjawił się swoim
uczniom i wstąpił na niebiosa. Z uczniami kłaniamy się Tobie,
śpiewamy i wysławiamy na wszystkie wieki.

Katabasja: To Ona rozwiązuje więzy i zrasza płomień, potrójna
Istota promieniującej Boskości, śpiewają więc młodzieńcy,
błogosławiąc jedynego Zbawcę i Stwórcę wszystkich rzeczy, jako
Dobroczyńcę.

Nie śpiewamy: Czcigodniejszą od cherubinów, ale śpiewamy stichos:
Uwielbiaj, duszo moja, wstępującego z ziemi na niebo Chrystusa,
Dawcę Życia.

Pieśń 9

Hirmos: Ciebie, która ponad zrozumienie i słowa jako Matka Boża w
czasie pozaczasowego niewypowiedzianie zrodziłaś, wierni,
jednomyślnie uwielbiamy.

Ciebie, Zbawiciela świata, Chrystusa Boga, apostołowie widząc Bosko
wznoszącego się, z lękiem weseląc się wielbili.

Aniołowie widząc Twoje przebóstwione ciało, Chryste, na
wysokościach, jeden do drugiego mówili: „Zaiste Ten jest Bogiem
naszym”.

Zastępy bezcielesne widząc Ciebie, Chryste Boże, wstępującego na
obłokach, wołały: Podnieście bramy dla Króla Chwały!

Ciebie, któryś zstąpił aż do głębin ziemi, zbawiłeś
człowieka i wstąpieniem swoim wzniosłeś go, Ciebie wielbimy.

Teotokion: Raduj się, Matko Chrystusa Boga. Ten, którego
zrodziłaś, dzisiaj z ziemi wznosi się, a Ty z aniołami patrząc,
wielbiłaś Go.

Drugi stichos: Aniołowie widząc wstępowanie Władcy ulękli się,
bowiem z chwałą wstąpił z ziemi na wysokości.

Drugi hirmos: Każdy zrodzony z ziemi niech się raduje oświecony w
duchu, niech tryumfują bezcielesne duchy, czcząc święte odejście
Bożej Matki, i niech śpiewają: Raduj się, błogosławiona
Bogurodzico, czcigodna Dziewico!

O, niepojęte dary! O, budząca bojaźń tajemnico! Rządzący
wszystkimi z ziemi odchodzi na niebiosa, posłać uczniom Ducha
Świętego, który oświecił ich rozum i przez łaskę uczynił ich
ognistymi.

Swoim uczniom powiedział Pan: „Pozostańcie w Jerozolimie, a ja
ześlę wam innego Pocieszyciela, współtronującego z Ojcem i
równego Mnie, którego widzicie wstępującego i niesionego na
świetlistym obłoku”.

Chwała. Wzniósł się jawnie ponad niebiosa Majestat uniżony w
ciele i przez zasiadanie z Ojcem uczczona została nasza upadła
natura. Świętujmy i zgodnie wszyscy zawołajmy, i w radości
zaklaszczmy w dłonie.

I teraz. Teotokion: Światłość, która zajaśniała ze
Światłości, zajaśniała z Ciebie, Najczystsza, rozwiała cały
mrok bezbożności i oświeciła siedzących w nocy. Przeto z
wdzięcznością nieustannie wielbimy Ciebie na wieki.

Katabasja: Raduj się, Królowo, chwało dziewic i matek, żaden
bowiem język, najpiękniejszy i najbardziej harmonijny oraz wymowny,
nie jest w stanie godnie śpiewać Tobie, wszelki duch doznaje zawrotu
głowy rozważając Twoje zrodzenie, przeto zgodnie Ciebie sławimy.

Eksapostilarion isomelos:

Uczniowie patrzyli na Ciebie, gdy wstępowałeś, Chryste, do Ojca,
aby z Nim zasiąść, aniołowie poprzedzając Ciebie, wołali:
„Podnieście bramy, podnieście, Król wejdzie bowiem do pierwotnej
światłości chwały”.

Do psalmów pochwalnych dodajemy stichery, ton 1:

Prosomion: Niebieskich zastępów.

Jak aniołowie w świecie świętujemy, na tronie chwały widząc
niesionego Boga, i wołając śpiewamy: Święty jesteś, Ojcze
niebieski, współistotne Słowo, Świętu jesteś i Duchu
Najświętszy!

Wodzowie aniołów patrząc, Zbawco, na wstępowanie przedziwne, ze
zdumieniem jeden do drugiego mówili: „Cóż znaczy to, co widzimy?
Człowiek bowiem widziany w swej postaci jest jak Bóg i nad niebiosa
wstępuje z ciałem”.

Galilejczycy patrząc na Ciebie, wstępującego z góry Oliwnej z
ciałem, Słowo, słyszeli aniołów wołających do nich: „Czemu
stoicie patrząc? Ten przyjdzie znowu z ciałem, jak widzicie Go
wstępującego”.

Chwała, i teraz. Ton 2: Urodziłeś się, jak sam zechciałeś,
objawiłeś się, jak sam postanowiłeś. Cierpiałeś w ciele, Boże
nasz, i z martwych powstałeś zdeptawszy śmierć. Wzniosłeś się w
chwale, wszystko napełniając, i posłałeś nam Ducha Bożego,
abyśmy opiewali i sławili Twoje Bóstwo.

Wielka doksologia. Namaszczenie braci świętym olejem. Katechezy
Studyty.

Pierwsza godzina w narteksie.

Rozesłanie: Chrystus, prawdziwy nasz Bóg, który w chwale wzniósł
się od nas na niebo i zasiadł po prawicy Boga i Ojca, dla modlitw
Przeczystej swojej Matki i wszystkich świętych, zmiłuje się nad
nami i zbawi nas, bo jest dobrym i Przyjacielem człowieka.

Na Liturgii śpiewamy poniższe antyfony, Psalm 46, ton 2: Wszystkie
narody, zaklaszczcie w dłonie, zakrzyknijcie Bogu głosem radosnym.
Dla modlitw Bogurodzicy, Zbawco, zbaw nas. Stichos 2: Albowiem Pan
najwyższy, budzący bojaźń, jest Królem wielkim po całej ziemi.
Stichos 3: Poddał nam narody i ludy pod nogi nasze. Stichos 4:
Wstępuje Bóg wśród radosnych okrzyków, Pan przy dźwięku trąby.
Antyfona 2, Psalm 47, ton 2: Wielki jest Pan i bardzo chwalebny w
mieście Boga naszego, na górze świętej Jego. Stichos 2: Zbaw nas,
Synu Boży, któryś wzniósł się w chwale, śpiewających Tobie:
Alleluja. Stichos 3: Góry syjońskie, grzbiet północny, miasto
wielkiego Króla. Stichos 4: Bóg da się poznać w twierdzach jej,
gdy wspomaga je. Stichos 5: Albowiem oto królowie ziemscy zgromadzili
się, zeszli się razem. Hymn: Jednorodzony Synu. Antyfona 3, Psalm
48, ton 4: Słuchajcie tego, wszystkie ludy, nakłońcie uszu wszyscy
mieszkańcy świata. Troparion, ton 4: Wzniosłeś się w chwale,
Chryste Boże nasz, radość uczyniwszy uczniom obietnicą Świętego
Ducha, ogłoszonym im błogosławieństwem, albowiem Ty jesteś Synem
Bożym, Zbawicielem świata. Stichos 2: Zrodzeni z ziemi i synowie
ludzcy, bogaty na równi z ubogim. Stichos 3: Usta me głoszą
mądrość, a rozważania serca mego roztropność. Stichos 4:
Nakłonię ucha mego ku przypowieści, przy dźwięku liry wyjaśnię
zagadkę moją. Eisodikon: Wstępuje Bóg wśród radosnych okrzyków,
Pan przy dźwięku trąby. Troparion: Wzniosłeś się w chwale,
Chryste Boże nasz, radość uczyniwszy uczniom obietnicą Świętego
Ducha, ogłoszonym im błogosławieństwem, albowiem Ty jesteś Synem
Bożym, Zbawicielem świata. Chwała, i teraz. Kontakion święta:
Spełniwszy o nas Opatrzność i zjednoczywszy ziemskie z niebieskim,
wstąpiłeś w chwale Chryste Boże nasz, nie rozłączając się w
żadnym wypadku, lecz pozostając nierozłącznym i wołając do
miłujących Ciebie: Ja jestem z wami i nikt was nie zwycięży!
Także trisagion. Prokimenon, ton 7: Wstąpiłeś na niebiosa, Boża,
i na całej ziemi chwała Twoja. Stichos: Gotowe serce moje, Boże,
gotowe serce moje, zaśpiewam i opiewam w chwale mojej.

Czytanie Dziejów świętych Apostołów (perykopa 1; 1, 1-11).

Pierwszą Księgę napisałem, Teofilu, o wszystkim, co Jezus czynił
i czego nauczał od początku aż do dnia, w którym udzielił przez
Ducha Świętego poleceń Apostołom, których sobie wybrał, a potem
został wzięty do nieba. Im też po swojej męce dał wiele dowodów,
że żyje: ukazywał się im przez czterdzieści dni i mówił o
królestwie Bożym. A podczas wspólnego posiłku kazał im nie
odchodzić z Jerozolimy, ale oczekiwać obietnicy Ojca, o której
słyszeliście ode mnie: «Jan chrzcił wodą, ale wy wkrótce
zostaniecie ochrzczeni Duchem Świętym». Zapytywali Go zebrani:
«Panie, czy w tym czasie odbudujesz królestwo Izraela?»
Odpowiedział im: «Nie wasza to rzecz znać czasy i chwile, które
Ojciec ustalił swoją władzą, ale gdy Duch Święty zstąpi na was,
otrzymacie Jego moc i będziecie moimi świadkami w Jerozolimie i w
całej Judei, i w Samarii, i aż po krańce ziemi». Po tych słowach
uniósł się w ich obecności w górę i obłok zabrał Go im sprzed
oczu. Kiedy uporczywie wpatrywali się w Niego, jak wstępował do
nieba, przystąpili do nich dwaj mężowie w białych szatach, którzy
powiedzieli: Mężowie Galilejscy, dlaczego stoicie i wpatrujecie się
w niebo? Ten Jezus, wzięty od was do nieba, przyjdzie tak samo, jak
widzieliście Go wstępującego do nieba. Wtedy wrócili do Jerozolimy
z góry zwanej Oliwną, która jest w pobliżu Jerozolimy, w
odległości drogi szabasowej.

Alleluja, ton 2: Wstępuje Bóg wśród radosnych okrzyków, Pan przy
dźwięku trąby. Stichos: Wszystkie narody, zaklaszczcie w dłonie,
zakrzyknijcie Bogu głosem radosnym.

Czytanie świętej Ewangelii według Łukasza (perykopa 114; 24,
37-53).

W owym czasie Jezus powstawszy z martwych stanął pośród uczniów i
mówi im: «Pokój wam!» Zatrwożonym i wylękłym zdawało się, że
widzą ducha. I rzekł im: «Czemu jesteście strwożeni i dlaczego
wątpliwości budzą się w sercach waszych? Popatrzcie na ręce moje
i nogi moje, że to Ja jestem. Dotknijcie Mnie i patrzcie: duch nie ma
ciała ani kości, jak widzicie, że Ja mam». Przy tych słowach
pokazał im swoje ręce i nogi. Lecz gdy oni z radości jeszcze nie
wierzyli i pełni byli zdumienia, rzekł do nich: «Macie tu coś do
jedzenia?» Oni podali Mu kawałek pieczonej ryby i plaster miodu. I
wziąwszy jadł wobec nich. I rzekł do nich: «To właśnie są
słowa, które mówiłem do was, gdy byłem jeszcze z wami: Musi się
wypełnić wszystko, co napisane jest o Mnie w Prawie Mojżesza, u
Proroków i w Psalmach». Wtedy otworzył ich umysły, aby rozumieli
Pisma. I rzekł do nich: «Tak jest napisane: Mesjasz będzie
cierpiał i powstanie z martwych trzeciego dnia, w imię Jego
głoszone będzie nawrócenie i odpuszczenie grzechów wszystkim
narodom, począwszy od Jerozolimy. Wy zaś jesteście świadkami tego.
A oto Ja ześlę na was obietnicę Ojca mego. Wy zaś pozostańcie w
mieście Jerozolimie, aż będziecie przyobleczeni mocą z wysoka». I
wyprowadził ich ku Betanii i podniósłszy ręce swoje błogosławił
ich. A kiedy ich błogosławił, rozstał się z nimi i został
uniesiony na niebo. Oni zaś oddali Mu pokłon i z wielką radością
wrócili do Jerozolimy, gdzie stale przebywali w świątyni, sławiąc
i błogosławiąc Boga. Amen.

Zamiast: Zaprawdę godne jest to śpiewamy: Ciebie, któraś w
niepojęty i niewyrażalny sposób stała się Matką Boga, któraś w
niewypowiedziany sposób zrodziła w czasie nie mającego czasu, my
wierni, jednomyślnie uwielbiamy.

Koinonikon: Wstępuje Bóg wśród radosnych okrzyków, Pan przy
dźwięku trąby. Alleluja (trzy razy).

W jadalni podajemy braciom obfity posiłek.

