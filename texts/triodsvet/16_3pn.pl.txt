W niedzielę wieczorem,

do: Panie, wołam do Ciebie, dodajemy sześć stichosów i śpiewamy
trzy stichery święta.

Stichery święta, ton 5:

Prosomion: Raduj się poszczącym.

Przygwożdżony gwoździami klątwę daną przez drzewo zniszczyłeś
drzewem, spocząłeś w grobie i zmarłych od wieków wskrzesiłeś
Bożą mocą, Twoją moc donośnie sławimy: Pascha Boża, Jezusie
wszechmocny, życie nasze, jaśnienie Ojca. Przeto niebo raduje się z
ziemią, zwycięską pieśń Tobie, Zwycięzcy Słowo, śpiewając,
Chryste wszechwładny, dającemu światu wielkie miłosierdzie.

Zaiste, Życie jest z martwymi, pod ziemią jest niezachodzące
Słońce, a chór niewiast z mirrą płacząc woła: Przyjdźcie
gorliwie i ujrzymy grób ujrzymy święty. Wewnątrz zaś grobu
ujrzawszy jaśniejącego anioła i nic nie pojmując przeraziły się,
a on przemieniając ich płacz, zawołał: Dawca Życia
zmartwychwstał, nie lękajcie się i oddajcie cześć, On króluje
dając światu wielkie miłosierdzie.

Wcześnie rano chór niewiast przed wschodem słońca szukał
prawdziwego Słońca, które wtedy zeszło do grobu, a jaśniejący
światłością anioł głosił im: Zajaśniała Światłość
oświecająca śpiących w ciemności, ogłoście świetlistym
uczniom: Płacz zamieńcie na radość, Paschę radosną i zbawczą
dla świata, szczerym sercem radując się tańczcie. Chrystus
zmartwychwstał, dając światu wielkie miłosierdzie.

Także trzy stuchery z Menei.

Chwała, i teraz. Ton 1: Niewiasty niosące mirrę, po cóż
przyszłyście do grobu? Dlaczego Żywego szukacie wśród umarłych?
Zmartwychwstał Pan, odwagi! – woła anioł.

Także: Pogodna Światłości.

Na stichownie stichera zmartwychwstania, ton 2:

Przyjdźcie, pokłońmy się przed wiekami zrodzonemu z Ojca Słowu
Bożemu, Wcielonemu w Dziewicę Marię. Krzyż bowiem przecierpiawszy
poddał się pogrzebowi jak sam zapragnął i powstawszy z martwych
zbawi mnie, zbłąkanego człowieka.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Zgrzeszyłem przed Tobą, Zbawco, jak syn marnotrawny, przyjmij mnie,
Ojcze, kajającego się, i zmiłuj się nade mną, Boże.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Cierpiętnicy nie ukochali ziemskich słodyczy i stali
się godnymi niebieskich dóbr, są współobywatelami aniołów,
Panie, dla ich modlitw zmiłuj się i zbaw nas.

Chwała, i teraz. Ton 1: Z bojaźnią przyszły niewiasty do grobu,
aby wonnościami gorliwie namaścić ciało Twoje i nie znalazłszy go
nie pojmowały jedna z drugą, nie znając zmartwychwstania. Stanął
przed nimi anioł i powiedział: Zmartwychwstał Chrystus, dając nam
wielkie miłosierdzie.

Także: Teraz pozwalasz odejść. Troparion: Dostojny Józef. Chwała.
Gdy zstąpiłeś do śmierci. I teraz. Anioł stanął przy grobie.

Jeśli święty ma troparion, to najpierw mówimy troparion: Dostojny
Józef. Chwała. Troparion świętego. I teraz. Anioł stanął przy
grobie. Ektenia i rozesłanie. Służba świętego z Menei,
wypadająca w tę niedzielę, śpiewana jest na powieczerzu. Po
trisagionie kontakion Triodionu święta. Tak samo postępujemy aż do
Niedzieli Wszystkich Świętych.

W poniedziałek trzeciego tygodnia na jutrzni.

Zwykły początek, jak to ukazano w poniedziałek drugiego tygodnia po
święcie Paschy. Po: Bóg i Pan, troparion, ton 2: Dostojny Józef.
Chwała. Gdy zstąpiłeś do śmierci, Życie nieśmiertelne. I teraz.
Anioł stanął przy grobie. Tak samo mówimy tropariony przez cały
tydzień. [Jeśli jest troparion świętego, to mówimy najpierw
troparion: Dostojny Józef. I troparion: Gdy zstąpiłeś do śmierci,
Życie nieśmiertelne. Chwała. Troparion świętego. I teraz. Anioł
stanął przy grobie].

Po pierwszej recytacji Psałterza katyzma poetycka, ton 2:

Opieczętowany kamień grobowy nie powstrzymał, zmartwychwstały
opokę wiary dał wszystkim, Panie, chwała Tobie.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

Jak fale morskie powstały na mnie nieprawości moje i jak statek w
głębinie ja jeden pogrążam się przez moje grzechy. Przeto skieruj
mnie, Panie, przez pokutę do cichej przystani i zbaw mnie.

Stichos: Przedziwny jest Bóg w świętych swoich, Bóg Izraela.

Męczennikom: Ciebie, przyodziewającego niebo obłokami, święci
mieli za szatę, w świecie przecierpieli męki od nieprawych i
zniszczyli oszustwo bożków. Modlitwami świętych i nas wyzwól od
niewidzialnego wroga, Zbawco, i zbaw nas.

Chwała, i teraz. Teotokion: Ty, która jesteś źródłem
miłosierdzia, Bogurodzico, uczyń nas godnymi zmiłowania. Wejrzyj na
lud, który zgrzeszył, okaż jak zawsze moc Twoją. W Tobie bowiem
nadzieję pokładając, wołamy do Ciebie: „Raduj się!”, tak jak
niegdyś Gabriel, wódz zastępów bezcielesnych.

I czytania.

Po drugiej recytacji Psałterza katyzma poetycka, ton 6:

Prosomion: Wyższych poszukując.

Niewiasty przynoszą do grobu mirrę, Zbawco, anioł światłością
raduje ich dusze i głoszą Ciebie, Boga wszystkich, wołając do
uczniów: Prawdziwie powstał z grobu, Życie wszystkich.

Chwała, i teraz. Powtarzamy katyzmę i czytanie.

Także: Zobaczywszy zmartwychwstanie Chrystusa, jeden raz.

Kanon święta z hirmosami na osiem i z Menei na cztery. Po trzeciej
pieśni katyzma poetycka świętemu. Po szóstej pieśni kontakion
święta: Radować się nakazałeś niewiastom, i ikos. Czytamy
Prolog. Eksapostilarion święta. Chwała. Świętemu. I teraz.
Święta.

Do psalmów pochwalnych dodajemy cztery stichery, ton 6:

Wszystko, co oddycha, i wszystkie stworzenia sławią Ciebie, Panie,
albowiem krzyżem zniszczyłeś śmierć, aby okazać ludziom Twoje
powstanie z martwych jako jedyny Przyjaciel człowieka.

Gdy pomyślę o uczynionych przeze mnie nieprzyzwoitych
okropieństwach, przybiegam do Twoich zmiłowań, naśladując
celnika, płaczącą nierządnicę i syna marnotrawnego. Przeto
przypadam do Ciebie, Miłosierny, zanim mnie osądzisz oszczędź
mnie, Boże, i zmiłuj się nade mną.

Za Chrystusa ucierpieliście aż do śmierci, o cierpiętnicy
męczennicy! Dusze bowiem macie na niebiosach w ręku Boga i po całym
świecie czczone są wasze relikwie, kapłani i królowie kłaniają
się i wszyscy ludzie radują się, i my wołamy: Czcigodnym snem jest
przed Panem śmierć jego sprawiedliwych.

Chwała, i teraz. Ton 2: Przyszła do grobu Magdalena i druga Maria,
szukając Pana, i ujrzały anioła jako błyskawicę, siedzącego na
kamieniu, i powiedział im: Dlaczego Żywego szukacie wśród
zmarłych? Zmartwychwstał, jak powiedział. Znajdziecie Go w Galilei.
Zawołajmy do Niego: Powstały z grobu Panie, chwała Tobie.

Na stichownie stichera święta, ton 6:

Prosomion: Po trzech dniach.

Zacznijcie, ludzie, psalm, zaśpiewajcie Chrystusowi z radością,
zajaśniała nam wielka Pascha, powstały z grobu Chrystus Dawca
życia i wybawiciel całego stworzenia.

Stichos: Łaskawym się okazałeś, Panie, dla ziemi Twojej,
odmieniłeś niewolę Jakuba.

Poleciłeś radować się niewiastom niosącym mirrę, rozwiązałeś
osądzenie Ewy i radość posyłasz uczniom zmartwychwstawszy, aby
głosili Twoje powstanie z grobu po dniach trzech.

Stichos: Łaskawość i wierność spotkają się ze sobą, ucałują
się sprawiedliwość i pokój.

Paschę czcigodną i świętą Chrystus nam oświecił, przyjdźcie
wszyscy, oświećmy nasze dusze. Oto bowiem teraz zajaśniał dzień,
w nim radujcie się i weselcie.

Chwała, i teraz. Ton 2: Niewiasty rozlały ze łzami mirrę na grób
Twój i napełniły się radością ich usta, gdy powiedziano:
Zmartwychwstał Pan.

Na Liturgii na Błogosławieństwach pierwsza pieśń święta na
sześć. Po wejściu tropariony: Dostojny Józef. Gdy zstąpiłeś do
śmierci, Życie nieśmiertelne. Anioł stanął przy grobie. I
świętego patrona świątyni. Także troparion świętego dnia,
jeśli jest. Jeśli jest też troparion drugiego świętego, to mów
go, także kontakion świątyni. Chwała. Świętego. Jeśli będzie
kontakion drugiego świętego, to też go mów. I teraz. Kontakion
święta: Radować się nakazałeś niewiastom.

Tak samo mówimy tropariony we wszystkie dni tego świętego tygodnia,
oprócz świętego z polijelejem. Tak bywa służba wieczorem i na
jutrzni we wszystkie dni tego tygodnia.

