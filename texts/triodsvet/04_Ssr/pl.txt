We wtorek Tygodnia Paschalnego wieczorem,

do: Panie, wołam do Ciebie, dodajemy sześć stichosów i śpiewamy
stichery zmartwychwstania, ton 4:

Nieustannie kłaniając się Twojemu życiodajnemu krzyżowi, Chryste
Boże, sławimy Twoje zmartwychwstanie po trzech dniach, przez które
odnowiłeś zniszczałą ludzką naturę, Wszechmocny, i odnowiłeś
nam wejście na niebiosa, jako jedyny dobry i Przyjaciel człowieka.

Zburzyłeś zakaz drzewa nieposłuszeństwa, Zbawco, dobrowolnie
przygwożdżony do krzyża i do otchłani zstąpił, Mocny,
rozwiązując jako Bóg więzy śmierci. Przeto kłaniamy się Twemu
powstaniu z martwych, radośnie wołając: Wszechmocny Panie, chwała
Tobie.

Skruszyłeś bramy otchłani, Panie, i Twoją śmiercią zniszczyłeś
królestwo śmierci, rodzaj zaś ludzki wyzwoliłeś ze zniszczenia,
dając światu życie i niezniszczalność, i wielkie miłosierdzie.

Trzy stichery Anatoliosa:

Przyjdźcie, zaśpiewajmy ludzie powstaniu Zbawcy po trzech dniach,
przez które zostaliśmy wybawieni z nierozerwalnych więzów
otchłani i wszyscy otrzymaliśmy niezniszczalność oraz życie,
wołając: Ukrzyżowany, pogrzebany i zmartwychwstały, zbaw nas przez
Twoje zmartwychwstanie, jedyny Przyjacielu człowieka.

Aniołowie i ludzie, Zbawco, opiewają Twoje zmartwychwstanie po
trzech dniach, którym oświecone zostały krańce świata i wszyscy
zostaliśmy wybawieni z niewoli wroga, wołając: Dawco Życia,
wszechmocny Władco, zbaw nas zmartwychwstaniem Twoim, jedyny
Przyjacielu człowieka.

Zmiażdżyłeś bramy spiżowe i skruszyłeś łańcuchy, Chryste
Boże, i podniosłeś upadły rodzaj ludzki. Przeto zgodnie wołamy:
Powstały z martwych Panie, chwała Tobie.

Chwała: Panie, którego zrodzenie jest przedwieczne i zawsze będące
z Ojca, a wcielenie z Dziewicy niewypowiedziane przez ludzi, zaś
zstąpienie do otchłani przerażające dla diabła i jego aniołów,
śmierć bowiem zdeptałeś i zmartwychwstałeś po trzech dniach,
dając ludziom niezniszczalność i wielkie miłosierdzie.

I teraz. Teotokion: Ze względu na Ciebie Boży Rodzic Prorok Dawid w
pieśniach głosił Ciebie, że wielkie rzeczy uczynił Tobie Pan i
stanęła Królowa po Twojej prawicy, okazał bowiem Ciebie Matką
Orędowniczką życia, bez ojca zechciał wcielić się z Ciebie Bóg,
aby swój znowu odnowić obraz zniszczały przez żądze i
odnalazłszy zbłąkaną w górach owcę, wziął na ramiona,
przyniósł do Ojca i ze swojej woli połączył z mocami niebios, i
zbawi świat, Bogurodzico, Chrystus mający wielkie i obfite
miłosierdzie.

Wejście z kadzielnicą. Pogodna Światłości. Prokimenon, ton 8:
Głosem moim do Pana wezwałem, głosem moim do Boga, i wysłuchał
mnie. Stichos 1: W dniu utrapienia mego szukałem Boga. Stichos 2:
Odmawiała pociechy dusza odrzucona. Stichos 3: Boże, droga Twoja
jest święta. I znowu: Głosem moim do Pana wezwałem, głosem moim
do Pana, i wysłuchał mnie.

Na stichownie stichera zmartwychwstania, ton 4:

Pan wstąpiwszy na krzyż zniszczył naszą praojcowską klątwę i
zstąpił do otchłani, aby wyzwolić odwiecznych więźniów, dając
niezniszczalność rodzajowi ludzkiemu. Przeto śpiewając sławimy
Twoje życiodajne i zbawcze powstanie.

Także stichery Paschy z ich stichosami i dalszy ciąg według opisu,
i rozesłanie.

W środę Tygodnia Paschalnego na jutrzni,

cała służba święta, jak to już opisano.

Do psalmów pochwalnych dodajemy cztery stichosy i śpiewamy stichery
zmartwychwstania, ton 4:

Wszechmocny Panie, który przecierpiałeś krzyż, śmierć i
powstałeś z martwych, sławimy Twoje zmartwychwstanie.

Twoim krzyżem, Chryste, wyzwoliłeś nas z dawnej klątwy i Twoją
śmiercią zniszczyłeś moc diabła dręczącego naszą naturę, a w
Twoim zmartwychwstaniu wszystko napełniłeś radością. Przeto
wołamy do Ciebie: Powstały z martwych Panie, chwała Tobie.

Twoim krzyżem, Chryste Zbawco, skieruj nas na ku Twojej prawdzie i
wybaw nas z wrogich sieci, powstały z martwych, podnieś nas
upadłych przez grzech, wyciągnąwszy rękę Twoją, Przyjacielu
człowieka, Panie, dla modlitw świętych Twoich.

Nie rozłączyłeś się z łonem Twego Ojca, Jednorodzone Słowo
Boże, przyszedłeś na ziemię z przyjaźni do człowieka i bez
zmiany byłeś człowiekiem, krzyż i śmierć przecierpiałeś
ciałem niecierpiętliwy Bóstwem. Powstawszy zaś z martwych dałeś
nieśmiertelność rodzajowi ludzkiemu, jako jedyny Wszechmocny.

Także stichery Paschy z ich stichosami i zwykłe rozesłanie.

Na Liturgii antyfony Paschy. Prokimenon lekcji, ton 6: Wspomnę imię
Twoje w każdym pokoleniu i pokoleniu. Stichos: Posłuchaj, córko,
spójrz i nakłoń ucha twego. Lekcja z Dziejów Apostolskich,
perykopa 5. Alleluja, ton 3: Uwielbia dusza moja Pana i rozradował
się duch mój w Bogu Zbawcy moim. Stichos: Albowiem wejrzał na
pokorę służebnicy swojej, oto błogosławić mnie będą odtąd
wszystkie pokolenia. Ewangelia według Jana, perykopa 4. Koinonikon:
Przyjmijcie Ciało Chrystusa, zakosztujcie ze źródła
nieśmiertelności. Alleluja.

