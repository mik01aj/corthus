KSIĘGA MODLITEWNA

Z BOGIEM ŚWIĘTYM OKTOECHOS,

ZAWIERAJĄCA W SOBIE ODPOWIEDNIO UPORZĄDKOWANE NABOŻEŃSTWA
NIEDZIELNE

OŚMIU TONÓW Z SZEŚCIOMA DNIAMI.

TON 1

W SOBOTĘ WIECZOREM NA MAŁYCH NIESZPORACH,

do: Panie, wołam do Ciebie, dodajemy cztery stichosy i śpiewamy trzy
stichery zmartwychwstania, powtarzając pierwszą. Ton 1.

Poemat świętego ojca naszego Jana z Damaszku.

Stichos: Od straży porannej do nocy, od straży porannej niech Izrael
ma nadzieję w Panu.

Wieczorne nasze modlitwy przyjmij święty Panie, i daj nam
odpuszczenie grzechów, albowiem Ty jeden objawiłeś w świecie
zmartwychwstanie.

Otoczcie ludzie Syjon i obejmijcie go, oddajcie w nim chwałę Temu,
który powstał z martwych. On bowiem jest Bogiem naszym, który
wybawia nas z nieprawości naszych.

Przyjdźcie ludzie, zaśpiewajmy i pokłońmy się Chrystusowi,
sławiąc Jego powstanie z martwych, On bowiem jest Bogiem naszym,
który wybawia świat z oszustwa wroga.

Chwała, i teraz. Teotokion dogmatikon:

Bracia, niech radują się stworzenia, niech weseli się rodzaj ludzki
z tryumfu dziewictwa. Wezwała nas bowiem święta Bogurodzica,
chwalebniejsza od Cherubinów, nieskalana skarbnica dziewictwa,
duchowy raj Drugiego Adama, ochrona zjednoczenia dwóch natur, tryumf
zbawczego pojednania, arka, w której Słowo Przedwieczne prawdziwie
przyjęło ciało z Dziewicy, lekki obłok Tego, który noszony jest z
ciałem. Dla Jej modlitw, Chryste Boże, zbaw dusze nasze.

Także: Pogodna Światłości. Prokimenon: Pan zakrólował, ze
stichosami. Po: Pozwól, Panie, w wieczór ten, kapłan nie mówi
ektenii, lecz śpiewamy apostychesy zmartwychwstania:

Przez mękę Twoją, Chryste, zostaliśmy uwolnieni od cierpień, i
przez Twoje zmartwychwstanie zostaliśmy wybawieni ze zniszczenia,
Panie, chwała Tobie.

I stichery ku czci Najświętszej Bogurodzicy. Prosomion: Niebieskich
zastępów.

Stichos: Wspomnę imię Twoje w każdym pokoleniu i pokoleniu.

Dziewico, Matko, Oblubienico, Bogurodzico Mario, przesławna jesteś
we wszystkich pokoleniach, orędowniczko świata, któraś zrodziła w
ciele Syna Przedwiecznego Ojca, prawdziwie współistotnego z Duchem,
do którego módl się, aby nas zbawił.

Stichos: Posłuchaj, córko, spójrz i nakłoń ucha Twego.

Czysta Dziewico, ogarnięci przez różne troski, Ciebie jedynie mamy
jako jedyną Orędowniczkę, śpiewamy przeto z dziękczynieniem:
Wybaw nas, Najświętsza Oblubienico Boga, Ty bowiem jesteś ucieczką
świata i ochroną naszego pokolenia.

Stichos: Możni narodu będą błagać przed obliczem Twoim.

Bogurodzico Dziewico, przez Twoje zrodzenie świat został odnowiony,
zbawienie wiernych i nieustająca orędowniczko za pobożnie
modlącymi się do Ciebie, Przeczysta, nie przestawaj usilnie błagać
za tymi wszystkimi, którzy śpiewają Tobie.

Chwała Ojcu i Synowi, i Świętemu Duchowi, i teraz, i zawsze, i na
wieki wieków. Amen.

Prorok nazwał Ciebie, Dziewico, obłokiem wiecznej światłości, z
Ciebie bowiem jak deszcz na runo zstąpiło Słowo Ojca i z Ciebie
zajaśniało, oświeciło świat i zniszczyło oszustwo, Chrystus,
Bóg nasz. Módl się za nami do Niego usilnie, nie przestawaj,
Najświętsza, prosimy Ciebie, którzy wyznajemy Ciebie jako
prawdziwą Bogurodzicę.

Także: Teraz pozwalasz odejść. Trisagion, po Ojcze nasz troparion
zmartwychwstania. Chwała, i teraz. Teotokion. Mała ektenia i
rozesłanie.

W SOBOTĘ NA WIELKICH NIESZPORACH,

po wstępnym psalmie zwykła recytacja Psałterza. Do: Panie, wołam
do Ciebie, dodajemy dziesięć stichosów i śpiewamy trzy stichery
zmartwychwstania Oktoechosu, trzy Anatoliosa i trzy z Menei. Jeśli
świętujemy świętego z Menei, to: Chwała, z Menei, I teraz,
teotokion pierwszego tonu.

Stichery zmartwychwstania Oktoechosu, ton 1:

Stichos: Wyprowadź z ciemnicy duszę moją, abym wysławiał imię
Twoje.

Wieczorne nasze modlitwy przyjmij święty Panie, i daj nam
odpuszczenie grzechów, albowiem Ty jeden objawiłeś w świecie
zmartwychwstanie.

Stichos: Sprawiedliwi oczekują mnie, aż Ty dasz mi odpłatę.

Otoczcie ludzie Syjon i obejmijcie go, oddajcie w nim chwałę Temu,
który powstał z martwych, On bowiem jest Bogiem naszym, który
wybawia nas z nieprawości naszych.

Stichos: Z głębokości wołam do Ciebie, Panie, Panie, usłysz głos
mój.

Przyjdźcie ludzie, zaśpiewajmy i pokłońmy się Chrystusowi,
sławiąc Jego powstanie z martwych, On bowiem jest Bogiem naszym,
który wybawia świat z oszustwa wroga.

Stichos: Niech uszy Twoje będą uważne na głos modlitwy mojej.

Stichery Anatolionsa, ton 1:

Radujcie się niebiosa, zatrąbcie fundamenty ziemi, zaśpiewajcie
radośnie góry, oto bowiem Emanuel grzechy nasze przybił do krzyża
i dając życie zniszczył śmierć, wskrzesiwszy Adama, jako
Przyjaciel człowieka.

Stichos: Jeżeli będziesz pamiętać o nieprawościach, Panie, Panie,
któż się ostoi? Ale u Ciebie jest oczyszczenie.

Temu, który dobrowolnie za nas został cieleśnie ukrzyżowany,
cierpiał, został pogrzebany i powstał z martwych, śpiewajmy
mówiąc: Umocnij w ortodoksji Kościół Twój, Chryste, i obdarz
pokojem życie nasze, jako Dobry i Przyjaciel człowieka.

Stichos: Dla imienia Twego cierpiałem Panie, cierpiała dusza moja
dla słowa Twego, dusza moja ma nadzieję w Panu.

Stojąc przy Twoim grobie, gdzie złożono Życie, przynieśmy,
niegodni, naszą chwałę niewypowiedzianej Twojej łaskawości,
Chryste Boże nasz, albowiem Ty, bezgrzeszny, podjąłeś krzyż i
śmierć, aby dać światu zmartwychwstanie, jako Przyjaciel
człowieka.

Stichos: Od straży porannej do nocy, od straży porannej niech Izrael
ma nadzieję w Panu.

Słowo bez początku, współwieczne z Ojcem, niewypowiedzianie
zajaśniało z dziewiczego łona, przyjęło dla nas dobrowolnie
krzyż i śmierć, i zmartwychwstało w chwale, zaśpiewajmy Mu
przeto, mówiąc: Panie, Dawco życia, chwała Tobie, Zbawco dusz
naszych.

Inne stichery ku czci Najświętszej Bogurodzicy, poemat Pawła z
Amorium, śpiewany, gdy nie ma Menei lub na litii [Niech będzie
wiadomym, że w księgach greckich nie ma tych sticher].

Stichery, ton 1. Prosomion: Niebieskich zastępów.

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Bardziej święta niż wszystkie święte Moce, czcigodniejsza od
wszystkich stworzeń, Matko Boga, Władczyni świata, Ty, która
zrodziłaś Zbawiciela, przez Twoje modlitwy wybaw nas ze wszystkich
grzechów, chorób i niebezpieczeństw.

Stichos: Chwalcie Pana wszystkie narody, wysławiajcie Go wszyscy
ludzie.

Bramo dobroci, nie pogardzaj moją pokorną duszą, z wiarą proszę
Ciebie, Dziewico, lecz szybko ulituj się i wybaw ją z oceanu mych
grzechów, odnów Twoją łaskę we mnie i oświeć mnie, Przeczysta
Dziewico.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Władczyni, Ty Boga połączyłaś z ludźmi, Ty, jedyna, podniosłaś
martwą naturę do Bożej niezniszczalności, Ty wytoczyłaś
zbawienie zrodzonym z ziemi, Ty, Bogurodzico, uwolnij nas z wszystkich
cierpień.

Chwała, z Menei. I teraz. Teotokion:

Śpiewajmy Dziewicy Marii, chwale całego świata, owocowi ludzkości,
która zrodziła Władcę, Bramie niebios, pieśni bezcielesnych
duchów i umocnieniu wiernych, Ona bowiem objawiła niebo i
świątynię Bóstwa; Ona zniszczyła barierę wrogości,
zaprowadziła pokój i otworzyła królestwo, przez Nią mamy
umocnienie wiary i Obrońcę, zrodzonego z Niej Pana. Czuwaj, przeto,
czuwaj ludu Boży, On bowiem zwycięży wrogów jako Wszechmocny.

Wejście. Pogodna Światłości. Po wejściu wyznaczony mnich kłania
się przełożonemu i śpiewa prokimenon dnia: Pan zakrólował, w
majestat jest obleczony. Stichos: Obleczony jest Pan, przepasany
potęgą. Stichos: A świat, który umocnił, nie zachwieje się.
Stichos: Domowi Twemu, Panie, przystoi świętość po wszystkie dni.

Także zwykła ektenia. Pozwól, Panie, w wieczór ten. Dopełnijmy
wieczorną modlitwę naszą do Pana. Po ekfonesis śpiewamy sticherę
isomelos świętego patrona monasteru. Litia ma miejsce w narteksie,
podczas niej śpiewamy stichery Pawła z Amorium lub co nakaże
przełożony.

Po zwykłych modlitwach wchodzimy do świątyni, śpiewając
sticherę, ton 1:

Przez mękę Twoją, Chryste, zostaliśmy uwolnieni od cierpień, i
przez Twoje zmartwychwstanie zostaliśmy wybawieni ze zniszczenia,
Panie, chwała Tobie.

Inne stichery, według alfabetu:

Stichos: Pan zakrólował, w majestat jest obleczony. Obleczony jest
Pan, przepasany potęgą.

Niech się radują stworzenia, niech weselą się niebiosa, niechaj
narody zaklaszczą z weselem w dłonie, bowiem Chrystus nasz Zbawiciel
przybił grzechy nasze do krzyża i uśmierciwszy śmierć dał nam
życie, wskrzesił ród upadłego Adama, jako Przyjaciel człowieka.

Stichos: A świat, który umocnił, nie zachwieje się.

Niedościgniony Król niebios i ziemi dobrowolnie został ukrzyżowany
z przyjaźni do człowieka. Otchłań spotkawszy Go w swych
głębinach napełniła się goryczą, a dusze sprawiedliwych
przyjęły Go z radością, Adam zaś zmartwychwstał widząc w
otchłani Ciebie, Stwórcę. O cudzie! Jakże śmierci może
zakosztować życie wszystkich? Lecz On zechciał oświecić świat
wołający i mówiący: Zmartwychwstały Panie, chwała Tobie.

Stichos: Domowi Twemu, Panie, przystoi świętość po wszystkie dni.

Niewiasty z wonnościami niosąc mirrę z pośpiechem i płaczem
przybiegły do Twego grobu i nie znalazłszy przeczystego ciała
Twego, dowiedziały się od anioła o nowym i sławnym cudzie, i
mówiły Apostołom: Zmartwychwstał Pan, dając światu wielkie
miłosierdzie.

Chwała, z Menei. Jeśli zaś nie, to: Chwała, i teraz, teotokion:

Oto spełniło się proroctwo Izajasza, bowiem Dziewica porodziła i
po porodzie Dziewicą pozostała, jak i przed zrodzeniem. Oto Bóg
narodził się i odnowił naturę. O Bogurodzico, nie odrzucaj
modlitwy Twych sług, zanoszone Tobie w Twojej świątyni, a skoro
Miłosiernego nosiłaś na swych rękach, przeto zlituj się nad Twymi
sługami i módl się o zbawienie dusz naszych.

Także: Teraz pozwalasz odejść. Trisagion, po: Ojcze nasz:

Troparion zmartwychwstania, ton 1:

Mimo kamienia opieczętowanego przez Żydów i żołnierzy
strzegących przeczystego ciała Twego, zmartwychwstałeś, Zbawco,
trzeciego dnia, dając światu życie. Przeto moce niebios wołają do
Ciebie, życia Dawco: Chwała zmartwychwstaniu Twemu, Chryste, chwała
królestwu Twojemu, chwała opatrzności Twojej, jedyny Przyjacielu
człowieka.

Teotokion: Gdy Gabriel głosił Tobie, Dziewico, „Raduj się”, z
jego głosem wcielił się w Ciebie, świętą arkę, Władca
wszystkich, jak powiedział sprawiedliwy Dawid. Okazałaś się
większą od nieba, nosiłaś bowiem swego Stwórcę. Chwała Temu,
który wcielił się w Ciebie, chwała Temu, który narodził się z
Ciebie, chwała Temu, który wyzwolił nas przez zrodzenie Twoje.

Ten sam troparion śpiewamy na: Bóg i Pan. I dalszy ciąg
nabożeństwa.

W SOBOTĘ NA POWIECZERZU,

mówi kapłan: Błogosławiony Bóg nasz. I my: Amen. Chwała Tobie,
Boże nasz, chwała Tobie. Królu Niebieski. Trisagion. Po: Ojcze
nasz, Panie, zmiłuj się, dwanaście razy. Chwała, i teraz.
Przyjdźcie, pokłońmy się Królowi naszemu Bogu (trzy razy). Psalm
50: Zmiłuj się nade mną, Boże. Psalm 79: Boże, pospiesz mi ku
pomocy. Psalm 142: Panie, usłysz modlitwę moją. Następnie: Chwała
na wysokościach Bogu. Panie, byłeś nam ucieczką z pokolenia na
pokolenie. Pozwól nam, Panie, w noc tę ustrzec się od grzechu.
Także: Wierzę w jednego Boga.

Następnie śpiewamy kanon ku czci Najświętszej Bogurodzicy. Ton 1.

Pieśń 1

Hirmos: Izrael został wybawiony z gorzkiej niewoli, nieprzebyte morze
przebył jak suchy ląd, widząc wroga tonącego śpiewa pieśń
łaskawcy Bogu, czyniącemu cuda wyciągniętą prawicą, albowiem
się wysławił.

Refren: Najświętsza Bogurodzico, wybaw nas.

Ulękły się z bojaźnią zastępy anielskie wysławiając Ciebie,
Królowo wszystkich, każdy bowiem rozum śpiewa Tobie pochwały ze
względu na Twoją łaskawość jako Matce Stworzyciela, gdyż rodząc
Chrystusa przewyższyłaś wszelki porządek natury.

Dręczony okropnymi pokusami i uciskany przez wrogów, z płaczem
wzywam, nieszczęsny: Z wysoka wyciągnij mi szczodrą Twoją rękę,
wybawiając mnie i pozwalając żyć bez nieszczęść, dla Twoich
modlitw.

Chwała. Tajemne grzechy duszy ulecz lekarstwem miłosierdzia i wycisz
żądze ciała, Bogurodzico, odwróć włócznie i strzały wrogów,
wbijając je mocno w ich serca.

I teraz. Dawne pastwisko, zgubne dla ludzi, zniszczyło rodząc Twoje
dziewicze łono, przeto całe stworzenie teraz raduje się,
Przeczysta, albowiem zostało ożywione i zgodnie opiewa Twego Syna i
Boga.

Pieśń 3

Hirmos: Niech się śmiertelny człowiek nie chwali mądrością i
bogactwem, ale wiarą w Pana, prawowiernie wzywając do Chrystusa Boga
i zawsze śpiewając: Na opoce Twoich przykazań umocnij mnie,
Władco.

Wielki Jakub śpiąc niegdyś w drodze i widząc aniołów
schodzących po drabinie na ziemię, Dziewico, zadziwił się i po
obudzeniu jawnie przedstawił Ciebie jako bramę niebios.

W czasie wstrzemięźliwości rzucony w pokusy, nieszczęsny, i
dręczony burzami podniet, wołam: Biada mi! Ty, która zrodziłaś
Boga i podniosłaś nasz róg, wybaw mnie Twoimi modlitwami.

Chwała. Z niebios wyciągnąwszy mocną rękę, o Królu wszystkich,
Chryste, głowy moich cielesnych i duchowych wrogów rzuć pod nogi
tym, Jezusie mój, którzy wiernie głoszą Twoją Matkę
Bogurodzicą.

I teraz. Dawno temu Izajasz oczyściwszy się węglem Ducha z Twego
łona, szczodrobliwa Dziewico, wzywał do Syna zrodzonego, którego w
czasach ostatecznych bez męża zrodziłaś ze względu na mnie.

Pieśń 4

Hirmos: Dawno temu Habakuk usłyszał Twój cudowny głos, Chryste, i
z lękiem wołał: Bóg przyjdzie od Boga i Święty z góry
ocienionej czaszy, aby zbawić wybranych, chwała mocy Twojej, Panie.

Ciebie, jako najpiękniejszą i najczystszą wśród niewiast, jako
przychodzącą z pustyni i Dziecię Chrystusa niosącą na ręku,
Matko Boża, przedstawiał wódz świata, wołając: Chwała mocy
Twojej, Panie.

Nakłoń do mnie Twego ucha, Łaskawa, i zobacz moje uciemiężenie i
pomnożenie nieszczęść, ku Tobie bowiem, Władczyni, kieruję oko
duchowe i z płaczem klękając teraz modlę się, wołając: Przerwij
wzburzenie ataków na mnie.

Chwała. Wiedząc, że jesteś murem niezwyciężonym, przyciągnięty
wstawiennictwem przybiegam teraz do Ciebie, Twój sługa, i strzały
wraże uważam za dziecinne i niedziałające, o Szczodra, przeto
radując się wołam: Chwała, Matko Boża, Twemu zrodzeniu.

I teraz. Moc Najwyższego ocieniła Ciebie, Dziewico, zstąpieniem
Bożego Ducha, i wtedy w nadprzyrodzony sposób Pan wszystkich ciało
i duszę ożywiwszy przyłączył do siebie, pozostając w tejże
naturze.

Pieśń 5

Hirmos: Niech Twoja Światłość niezachodząca, Chryste, zajaśnieje
sercom śpiewającym Tobie z wiarą, dając nam pokój
przewyższający rozum, przeto z nocy niewiedzy idąc ku dniu Twojej
Światłości, wysławiamy Ciebie, Przyjacielu człowieka.

Niegdyś Daniel przewidział Ciebie jako Bożą niesieczoną górę,
Wysławiona, zawołał wyraźnie o kamieniu odsieczonym od Ciebie w
zrodzeniu Boga, Chrystusa Zbawcy świata, którego teraz czcząc z
wiarą, wysławiamy Ciebie, Oblubienico Boża.

Upadając pod licznymi atakami, nieszczęsny, z bólem i płaczem
serca modlę się, Twój sługa, i zuchwale wołam: Wybaw mnie z
nieszczęść opanowujących moją pokorę, Bogurodzico, i napełnij
mnie radością.

Chwała. Wycisz okropną otchłań moich żądz Twoją władczą
modlitwą, Dobra, która bez bólów zrodziłaś Chrystusa, abym
trwając w ciszy duszy przez pozostałe moje życie wysławiał Ciebie
w pieśniach.

I teraz. Powiedz, jak Boga nosisz na ręku? Jak karmisz Tego, który
wszystko trzyma w ręce, o Dziewico błogosławiona? Ja jestem czystą
także po zrodzeniu – rzecze – rodząc Chrystusa Boga,
odmieniając dług Adama i Pramatki.

Pieśń 6

Hirmos: Cały opanowany jestem przez niezmierzone żądzę i jak
wieloryb grzechów spadam, lecz wyprowadź mnie ze zniszczenia, Boże,
jak dawno temu Jonasza, i daj mi nieustraszoną wiarę, abym ze
słowem chwały i zbawionym duchem złożył Tobie ofiarę.

Nie odstępując od pobytu w łonie Ojca, w łonie Matki Syn
Przedwieczny w czasach ostatecznych, przed wiekami będący z Ojcem,
przyszedł z łona Dziewicy, wszystko wprowadzając do życia
wiecznego z niewypowiedzianej łaskawości.

Związany wrogimi łańcuchami złości, do wrzeciądzów otchłani
jestem zrzucony, biada mi, ale przyjdź, zjaw się z niebios, czysta
Boża Dziewico, podnosząca mnie Twoimi modlitwami, Twego sługę, i
podaj pomocną dłoń opiewającemu Twoje Boże zrodzenie.

Chwała. Wpadłem w jamę zguby, nieszczęsny, i liczne zwierzęta
obstąpiły mnie, lecz Twoimi modlitwami, Władczyni, odwróć
kamienie i zachowaj Twego sługę niedotkniętego szkodą, nosiłaś
bowiem w swoim łonie Chrystusa, który jest kamieniem węgielnym.

I teraz. Dawno temu chór proroków ogłosił, Dziewico, obrazy Twego
zrodzenia, nazywając Ciebie świetlistym obłokiem, świecznikiem,
naczyniem manny, ołtarzem, rosą niebieską, chlebem, manną, bramą,
tronem, pałacem, życiem i rajem, jako rodzącą Chrystusa.

Także: Panie, zmiłuj się, trzy razy. Chwała, i teraz.

Katyzma poetycka, ton 1:

Wszyscy znamy Ciebie jako Matkę Bożą, prawdziwą Dziewicę także
po zrodzeniu, z miłością przybiegając do Twojej łaskawości,
Ciebie bowiem mamy jako Orędowniczkę, grzeszni, i Ciebie zdobyliśmy
jako wybawienie w pokusach, jedyną Nieskalaną.

Pieśń 7

Hirmos: Dzieci przeszły niegdyś przez ognisty piec nie do zniesienia
jak przez pałac, walcząc o pobożność okazały się świętymi i
zgodnie śpiewając pieśń wołali: Ojców Boże, błogosławiony
jesteś.

Przedwieczny przechodząc przez Twoją bramę nie do przebycia,
Królowo wszystkich, czyste i nienaruszone zachował Twoje znamiona,
Czysta, także po zrodzeniu, przeto wołamy: Ojców naszych Boże,
błogosławiony jesteś.

Wrzucony jestem w piec siedmiokrotnie palący płomieniami, przez
zgubne dla duszy nieszczęścia, lecz sama ześlij mi rosę, łaskawa
Władczyni, Twoimi modlitwami, abym wołał: Błogosławiony Bóg
ojców naszych.

Chwała. Zestarzały przez żądze, niesłabnące ataki i bóle,
doszedłszy do zachodu mego życia nie mam wspólnoty z cnotami,
pożerany jestem przez lenistwo, wołam do Ciebie, Władczyni:
Pocieszycielko ludzi, zmiłuj się nade mną.

I teraz. Trójcy w jedności prawowiernie służąc, Ciebie Matko
Dziewico czysta głosząc rodzącą w ciele Boga, ludzie Boży
śpiewajcie: Ojców naszych Boże, błogosławiony jesteś.

Pieśń 8

Hirmos: Pokazując obraz nadprzyrodzonego cudu dawno temu ognisty piec
zrosiła rosa, ogień nie spalił bowiem młodych dzieci, okazując
bez nasienia zrodzenie Chrystusa z Dziewicy, przeto śpiewając
wołamy: Niech całe stworzenie błogosławi Pana i wywyższa na
wszystkie wieki.

Słowo najprawdziwsze kapłana przedstawiło Twoje zrodzenie,
Dziewico, zaiste bowiem zrodziłaś Słowo Boże i nie otworzył Twego
łona, Dziewico, przez które przeszedł, przeto radując się
opiewamy Ciebie zgodnie jako Bogurodzicę, i wywyższamy, Czysta, na
wszystkie wieki.

Ciernie niegodnie wyrosłe w mojej duszy, spal Bożym ogniem,
Przeczysta, i Twoimi modlitwami skieruj mnie ku cnotom, abym
przynosił owoce Chrystusowi, z Ciebie bowiem na zawsze wyrósł żywy
kwiat, który upiększa całe stworzenie, przeto Ciebie, czystą
Bogurodzicę, czcimy na wszystkie wieki.

Chwała. Uleczenie okropnych cierpień bezboleśnie daj mi szybko,
Bogurodzico, wpadłem bowiem w bóle i nieszczęścia, przyzywam
Twoją szybką pomoc, nieszczęsny, płacząc, przeto pospiesz wyrwać
mnie, Przeczysta, i wybaw z wszelkiej męki, abym błogosławiąc
opiewał Twoje zrodzenie.

I teraz. Dawno temu przedstawiała Ciebie zakwitła laska Aarona,
Dziewico, Ty bowiem jedyna zrodziłaś zakwitnięciem bez męża,
przyjąwszy do łona niebiański deszcz, przeto weseląc się Tobie,
Bogurodzico, zgodnie wszyscy śpiewamy i wywyższamy na wszystkie
wieki.

Pieśń 9

Hirmos: Niewypowiedziana tajemnica Dziewicy, okazała się bowiem
niebem, tronem cherubinów i świetlistym pałacem Chrystusa Boga
Wszechmogącego, przeto pobożnie uwielbiamy Ją jako Bogurodzicę.

Przesławna jest tajemnica Dziewicy, bowiem Tego, którego nie mogą
ogarnąć wyższe moce niebios, zmieściłaś w łonie. Przeto
zgromadziwszy się czcimy Ją i z wiarą weseląc się uwielbiamy.

Widząc Ciebie jedyną jako wyższą od niebios Bożą zorzę,
Przeczysta, tron cherubinów, pałac i święte łoże, wysławiając
Ciebie, uwielbiamy Chrystusa Boga, którego zrodziłaś z czystego
łona.

Chwała. Wokół mnie wiele utrapień, atakują mnie teraz złe i
okropne grzechy oraz choroby, rzuciły mnie do jamy. Przeto modlę
się do Ciebie w goryczy mojej duszy, Najświętsza Bogurodzico,
znajdź mi wybawienie.

I teraz. Daj pokój światu, Chryste, dla modlitw czcigodnej Dziewicy
Bożej, zrzucając wrażą moc i otaczając nas niewypowiedzianą
ciszą zachowaj na wieki.

Także: Zaprawdę godnym to jest. Trisagion. Po: Ojcze nasz kontakion
według tonu. Panie, zmiłuj się, czterdzieści razy. I modlitwa:
Chryste Boże, który w każdym czasie i w każdej godzinie. Panie,
zmiłuj się, trzy razy. Chwała, i teraz. Czcigodniejszą od
cherubinów. W imię Pańskie pobłogosław, ojcze! Także modlitwa:
Nieskalana, czysta, dziewicza, i dalej jak zwykle oraz prośby.

W NIEDZIELĘ RANO, POCZĄTEK MESONIKTIKONU.

Kapłan: Błogosławiony Bóg nasz. I my mówimy: Amen. Chwała Tobie,
Boże nasz, chwała Tobie. Królu Niebieski. Trisagion. Najświętsza
Trójco. Ojcze nasz. Kapłan: Albowiem Twoje jest królestwo. Panie,
zmiłuj się, dwanaście razy. Chwała, i teraz. Przyjdźcie,
pokłońmy się, trzy razy. Psalm 50: Zmiłuj się nade mną, Boże.

Także Kanon ku czci Świętej i Życiodajnej Trójcy,

mający akrostych: Jedną opiewam Ciebie trójsłoneczną istotę.

Poemat Mitrofana.

Pieśń 1

Hirmos: Twoja zwycięska prawica wspaniale wysławiła się w mocy,
ona bowiem, o Nieśmiertelny, jako wszechmocna starła przeciwników i
otworzyła Izraelitom nową drogę na głębokości morza.

Refren: Najświętsza Trójco, Boże nasz, chwała Tobie.

Jedną trójhipostatyczną zasadę nieustannie sławią serafini,
niemającą początku, zawsze będącą, Stwórcę wszystkich,
nieosiągalną, którą wszelki język z wiarą opiewa w pieśniach.

Okaż ludziom Twoje jedyne trójjaśniejące Bóstwo, który dawno
temu stworzyłeś człowieka, uczyniłeś go na swój obraz, dając mu
jako Przyjaciel człowieka rozum, słowo i ducha.

Chwała. Z wysoka pokazując jedyną władzę w Trzech Bożych
Hipostazach, powiedziałeś Ojcze do równego Tobie Syna i Ducha:
Niech przyjdą i zgromadzą się, połączymy ich narody.

I teraz. Teotokion: Rozum bowiem jest niezrodzony, jak Ojca obrazowo
przepowiedzieli mądrzy, Słowo zaś współniemające początku, tej
samej natury Syn i Duch Święty, który w Dziewicy sprawił wcielenie
Słowa.

Pieśń 3

Hirmos: Ty jeden znasz ludzkiej natury słabość i we współczuciu w
nią się przybrałeś, przepasz mnie mocą z wysoka, abym zaśpiewał
Tobie, Święty: Duchowa świątynio niewypowiedzianej Twojej chwały,
Przyjacielu człowieka.

Ty dawno temu jawnie objawiłeś się Abrahamowi jako
trójhipostatyczny, jedyny naturą Bóstwa, najprawdziwszą teologię
obrazowo okazałeś i z wiarą śpiewamy Tobie, jednej zasadzie Boga
trójsłonecznego.

Z Ciebie zrodzona, niezniszczalny Ojcze, zajaśniała Światłość ze
Światłości, Syn niezmienny i Boży Duch, Światłość wyszła,
jedynemu Bóstwu trójhipostatycznej Światłości z wiarą kłaniamy
się i sławimy.

Chwała. Jedyna nadprzyrodzona Trójca w niewypowiedziany sposób
przewyższająca rozum, sławiona przez rozumne istoty,
trójświętymi głosami bezustannie śpiewającymi chwałę, które
zgodnie wysławiają wraz z nami trójhipostatycznego Pana.

I teraz. Teotokion: Z Ciebie w czasie bez nasienia przyszedł
przekraczający czas, Niewidzialny upodobnił się do nas, nauczywszy
nas o jednej naturze i panowaniu Ojca, Syna i Ducha, przeto sławimy
Ciebie, Bogurodzico.

Panie, zmiłuj się, trzy razy.

Katyzma poetycka, ton 1:

Prosomion: Żołnierze strzegący Twego grobu.

Ojcu i Synowi pokłońmy się wszyscy, i Duchowi Prawemu, równej
czci, chwała Trójcy niestworzonej i nadboskiej mocy, którą
sławią zastępy bezcielesnych, Ją to dzisiaj także ludzie z
bojaźnią wiernie wysławiają.

Chwała, i teraz. Teotokion: Skieruj nas na drogę pokuty,
schodzących ciągle na bezdroża złości i gniewających łaskawego
Pana, nieznająca małżeństwa błogosławiona Mario, ucieczko
zrozpaczonych ludzi, mieszkanie Boga.

Pieśń 4

Hirmos: Jako górę przez Bożą łaskę ocienioną ujrzał Ciebie
Habakuk proroczymi oczyma i ogłosił, że z Ciebie wyjdzie Święty
Izraela, na nasze zbawienie i odnowienie.

Zajaśniej mi, Najświętsza Trójco trójsłoneczna, jaśnieniami
Twoimi, działającymi z woli Bożej, w oczach serca objawia się
dobroć przewyższająca rozum Najświętszej Trójcy, pełnego
światłości i słodkiego zjednoczenia.

Najpierw niebiosa umocniłeś, Panie, i całą ich moc słowem Twoim
sprawczym i Ducha ustami współistotnymi, z nimi panujesz nad
wszystkim w trójjaśniejącej jednej zasadzie Bóstwa.

Chwała. Ponieważ stworzyłaś mnie na Twój obraz i na
podobieństwo, Najświętsza i wszystko czyniąca Trójco,
niepoplątana jedności, daj rozum i oświeć mnie, abym czynił
Twoją świętą wolę, łaskawą w mocy i doskonałą.

I teraz. Teotokion: Zrodziłaś Jednego z Trójcy, Przeczysta, Boga
Najwyższego Syna, który ze względu na nas wcielił się w Ciebie,
oświecając zrodzonych z ziemi trójsłonecznego Boga niezachodzącą
Światłością i jaśnieniem.

Pieśń 5

Hirmos: O Chryste, który przez jasność swego przyjścia
oświeciłeś swym krzyżem krańce świata, oświeć światłością
Twojej Boskiej wiedzy serca tych, którzy śpiewają Tobie według
prawosławnej wiary.

Ty, który najpierw zechciałeś oświecić świat anielski
bezpośrednio nieprzystępną Twoją dobrocią, Twoją Światłością
oświeć, Trójco jedyna i panująca, także tych, którzy
prawowiernie Tobie śpiewają.

Teraz jedną trójsłoneczną naturę Najświętszej Trójcy opiewają
ci, których stworzyłaś z łaskawości, prosząc o wybawienie z
grzechów, pokus, utrapień i bólów.

Chwała. Sławimy z wiarą Ojca, Syna i Ducha Świętego, jedną
naturę i Bóstwo, dzielone i niepodzielne, jedynego Boga stworzeń
niewidzialnych i widzialnych.

I teraz. Teotokion: Wszystkie dawno temu spisane mowy proroków,
Przeczysta, głosiły Twoje zrodzenie niewypowiedziane i nie do
opisania, które poznaliśmy, tajemnicę jednego i trójsłonecznego
Bóstwa.

Pieśń 6

Hirmos: Otoczyła nas głębia otchłani, nie ma nas kto wyzwolić,
policzono nas jak owce na rzeź prowadzone, zbaw lud Twój, Boże
nasz, Ty bowiem jesteś mocą słabych i uleczeniem.

Trójca nadprzyrodzona jako mająca jednakową moc, w tożsamości
pragnienia, jest jednością prostą i niepodzielną, Ty bowiem
zachowaj nas Twoją mocą (dwa razy).

Chwała. Ty wszystkie wieki z niebytu stworzyłaś swoim pragnieniem
jako Dobra, niedościgniona Trójco, także człowieka stworzyłaś, i
teraz wybaw mnie z wszelkich utrapień

I teraz. Teotokion: Byłaś domem niezachodzącego Słońca, które
stworzyło i ustawiło wszystkie światła nieba, Wszechmocnego
Przeczysta Dziewico Oblubienico Boża, wybaw mnie dzisiaj z omroczenia
żądz.

Panie, zmiłuj się, trzy razy.

Katyzma poetycka, ton 1:

Prosomion: Żołnierze strzegący Twego grobu.

Trójcy Świętej i niepodzielnej naturze w Trzech Osobach dzielonej i
niepodzielnej, trwającej nierozdzielnie w istocie Bóstwa, pokłońmy
się, ludzie, z bojaźnią i sławmy najłaskawszego Boga jako
Stwórcę i Władcę.

Chwała, i teraz. Teotokion: Ulecz moją nieszczęsną duszę, Czysta,
i ulituj się, w głębię duszy wpełzło bowiem mnóstwo grzechów,
Najczystsza, przeto w straszny czas śmierci wyrwij mnie
oskarżającym demonom i z wszelkiej męki.

Pieśń 7

Hirmos: Ciebie, Matkę Boga, wierni rozpoznajemy z wiarą, jako
duchowy ognisty piec, jak Wywyższany zbawił Trzech Młodzieńców,
tak odnowił świat w Twym łonie, Wszechmocny, Bóg ojców naszych,
bowiem chwalebnie się wysławił.

Słowo Boże, współistotne jaśnienie wszechmogącego Boga, jak
obiecałeś, uczyń łaskawe wesele jako miłosierny, z Ojcem Twoim i
Duchem i uczyń mnie strasznym dla biesów i żądz (dwa razy).

Chwała. Aby pokazać nam głębię Twego miłosierdzia, Władco, Syna
Twego posłałeś do naszej pokory, aby znowu odtworzył pierwszą
światłość, lecz i teraz poucz mnie Bożym Duchem.

I teraz. Teotokion: Ten, który jest noszony na tronie cherubinów,
Król wszystkich, w Twoim łonie dziewiczym zamieszkał, Przeczysta,
wybawiając wszystkich ze zniszczenia jako Przyjaciel człowieka, lecz
i teraz zachowaj mnie Twymi modlitwami.

Pieśń 8

Hirmos: Pokazując obraz nadprzyrodzonego cudu dawno temu ognisty piec
zrosiła rosa, ogień nie spalił bowiem młodych dzieci, okazując
bez nasienia zrodzenie Chrystusa z Dziewicy, przeto śpiewając
wołamy: Niech całe stworzenie błogosławi Pana i wywyższa na
wszystkie wieki.

Łaskawym poleceniem niebiosa rozpostarłeś jako skórę, Panie
wszystkich, trójhipostatyczny i wszechwładny, także i ziemi
nakazałeś głębię Twoją wszechmocną dłonią, przeto i sługi
Twoje umocnij miłością i Twoją wiarą, Przyjacielu człowieka,
abyśmy Ciebie sławili na wieki (dwa razy).

Chwała. Oświeć Bożą Światłością śpiewających Tobie,
trójsłoneczna Światłości Osób, jedna zaś naturą, aby patrzeli
zawsze na Twoje promienie Światłości, którymi nasycę się Twoją
słodką i obfitą chwałą oraz będę Ciebie wiernie wywyższał na
wieki.

I teraz. Teotokion: Syn Twój, Przeczysta Bogurodzico, wzniósł na
niebiosa ludzką naturę, którą przyjął bez zmiany, z ogromu
łaskawości wybawiwszy z dawnego zniszczenia, przeto z
dziękczynieniem wołamy do Niego: Niech całe stworzenie błogosławi
Pana i wywyższa na wszystkie wieki.

Pieśń 9

Hirmos: Obraz Twego czystego zrodzenia pokazał Krzew gorejący i
niespalający się, i teraz wygaś w nas piec gwałtownych pokus,
prosimy, abyśmy Ciebie, Bogurodzico, nieustannie wywyższali.

Zbaw, Zbawco stworzeń, Twoje zmysłowe i duchowe sługi z wrogiego
ataku i uciemiężenia, Najświętsza Trójco Jednoistotna i zachowaj
Twoją owczarnię bezpieczną od podstępów (dwa razy).

Chwała. Aby pokazać niezmierzoną głębię Twojej łaskawości,
dałeś nam obietnice zbawcze dla Twoich sług, trójsłoneczny i
jedyny Boże wszechmocny, które pozwól nam spełnić.

I teraz. Teotokion: Wejrzyj na nasze modlitwy, Ty w trzech Hipostazach
jeden będący Boże, w którego prawdziwie wierzymy, i daj Twoim
sługom pocieszenie, dla modlitw przeczystej i wysławianej
Bogurodzicy.

Następnie przyśpiewy Grzegorza Synaity, mówione na kanonach ku czci
Trójcy we wszystkie niedziele: Zaprawdę godne to jest, podane pod
koniec tej księgi. I dalszy ciąg mesonitikonu wraz z rozesłaniem.

NA JUTRZNI PO SZEŚCIU PSALMACH.

Bóg i Pan, według tonu 1, i mówimy troparion zmartwychwstania, dwa
razy, i teotokion jeden raz, podane na wielkich nieszporach. Także
zwykła recytacja Psałterza.

Po pierwszej recytacji Psałterza katyzmy poetyckie zmartwychwstania,
ton 1:

Żołnierze strzegący Twego grobu, Zbawco, stali się jakby martwi od
jasności anioła, który zjawił się głosząc niewiastom
zmartwychwstanie. Sławimy Ciebie, zwycięzcę zniszczenia, przypadamy
do Ciebie, powstałego z grobu, jedynego Boga naszego.

Stichos: Powstań, Panie, Boże mój, niech wzniesie się ręka Twoja,
nie zapominaj na zawsze o ubogich Twoich.

O Łaskawco, dobrowolnie przygwożdżony do krzyża, zostałeś
złożony w grobie jako martwy, Dawco życia, i przez swoją śmierć
zniszczyłeś władzę śmierci, Wszechmocny. Zadrżeli przed Tobą
strażnicy bram otchłani i od wieków umarli zostali z Tobą
podniesieni, jedyny Przyjacielu człowieka.

Chwała, i teraz. Teotokion: Wiemy, że Ty jesteś Matką Boga,
prawdziwą Dziewicę także po Twym zrodzeniu. Z miłością
przybiegamy do Twej łaskawości, w Tobie bowiem, grzeszni, mamy
Orędowniczkę, Ty jesteś dla nas w pokusach zbawieniem, jedyna
Najczystsza.

Po drugiej recytacji Psałterza katyzma poetycka, ton 1:

Prosomion: Mimo kamienia opieczętowanego.

Niewiasty o poranku przyszły do grobu i ujrzały anioła, który im
się objawił i przeraziły się. Życie zajaśniało w grobie, cud je
zadziwił, przeto poszły i głosiły uczniom zmartwychwstanie.
Chrystus jako jedyny silny i potężny zniewolił otchłań i
podniósł wszystkich podległych zniszczeniu, krzyżem swym
zniszczywszy lęk przed potępieniem.

Stichos: Wysławiać będę Ciebie, Panie, całym sercem moim, opowiem
wszystkie cuda Twoje.

Na krzyżu zostałeś przygwożdżony, Życie wszystkich, i zaliczony
między umarłych, Nieśmiertelny Panie. Zmartwychwstałeś, Zbawco,
trzeciego dnia, Adama podniosłeś ze zniszczenia, przeto moce niebios
wołają do Ciebie, Chryste, Dawco życia, chwała Twemu
zmartwychwstaniu, chwała Twemu uniżeniu, jedyny Przyjacielu
człowieka.

Chwała, i teraz. Teotokion: Mario, godne mieszkanie Władcy, podnieś
nas, którzy wpadliśmy w przepaść strasznej rozpaczy, grzechów i
trosk. Ty bowiem jesteś zbawieniem i pomocą grzeszników, mocnym
orędownictwem, i zbawiasz sługi Twoje.

Także: Błogosławieni nieskalani w drodze. Następnie tropariony:
Anielski sobór zadziwił się, widząc Ciebie pośród umarłych,
podane na końcu tej księgi. Także mała ektenia.

Hypakoe, ton 1:

Pokuta łotra zdobyła raj, płacz zaś niewiast z wonnościami
radość ogłosił, albowiem zmartwychwstałeś, Chryste Boże, dając
światu wielkie miłosierdzie.

Anabatmi. Antyfona 1:

Gdy cierpię wołam do Pana, usłysz moje boleści.

Mieszkańcy pustyni nieustannie pragną Boga, gdyż daleko są od
marności świata.

Chwała, i teraz. Świętemu Duchowi cześć i chwała, jak Ojcu wraz
z Synem przynależy, śpiewamy przeto jedynej władzy Trójcy.

Antyfona 2:

Wzniosłeś mnie na góry przykazań Twych, oświeć mnie, Boże,
łaskami, abym śpiewał Tobie.

Weź mnie w Twoją prawicę, o Słowo, zachowaj mnie i ochraniaj, aby
nie spalił mnie ogień grzechów.

Chwała, i teraz. Przez Ducha Świętego odnawia się całe stworzenie
i powraca do swego pierwotnego stanu, gdyż On jest w mocy równy Ojcu
i Synowi.

Antyfona 3:

Uradowałem się, kiedy mi powiedzieli: Pójdziemy do domu Pańskiego.

W domu Dawida bojaźń wielka, tam bowiem postawiono trony, tam sądzi
się wszystkie plemiona i narody ziemi.

Chwała, i teraz. Świętemu Duchowi cześć, pokłon, chwała i
panowanie, jak przynosić należy Ojcu i Synowi, Trójca jest bowiem
jednej natury, lecz Trzy są osoby.

Prokimenon, ton 1: Teraz powstanę, mówi Pan, dam zbawienie i
śmiało będę w nim poczynał. Stichos: Słowa Pańskie są słowami
czystymi. Wszystko, co oddycha, niechaj chwali Pana. Kolejna Ewangelia
jutrzni.

Zmartwychwstanie Chrystusa zobaczywszy, pokłońmy się świętemu
Panu Jezusowi, jedynemu bezgrzesznemu. Krzyżowi Twemu kłaniamy się,
Chryste, i święte zmartwychwstanie Twoje śpiewamy i sławimy. Ty
bowiem jesteś Bogiem naszym, oprócz Ciebie innego nie znamy, imię
Twoje wyznajemy. Przyjdźcie, wszyscy wierni, pokłońmy się
świętemu zmartwychwstaniu Chrystusa: Oto bowiem przez krzyż
nadeszła radość dla całego świata. Zawsze błogosławiąc Pana,
śpiewamy Jego zmartwychwstanie, albowiem przecierpiawszy
ukrzyżowanie, śmiercią śmierć zniweczył.

Psalm 50: Zmiłuj się nade mną, Boże.

Chwała. Dla modlitw Apostołów, o Miłosierny, oczyść liczne
grzechy nasze.

I teraz. Dla modlitw Bogurodzicy, o Miłosierny, oczyść liczne
grzechy nasze.

Także, ton 6: Zmiłuj się nade mną, Boże, w wielkim miłosierdziu
Twoim, w ogromie litości Twojej oczyść nieprawość moją.

Także stichera: Powstał Jezus z grobu, jak i przepowiedział, dał
nam życie wieczne i wielkie miłosierdzie.

Zbaw, Boże, lud Twój. I ekfonesis: Przez miłosierdzie, łaskę i
przyjaźń do człowieka.

Kanony: ku czci zmartwychwstania na cztery, ku czci krzyża i
zmartwychwstania na trzy, ku czci Bogurodzicy na trzy i Menei na
cztery. Jeśli świętujemy pamięć świętego, to na sześć,
krzyża i zmartwychwstania na dwa i Bogurodzicy na dwa.

Kanon ku czci Zmartwychwstania. Ton 1.

Pieśń 1

Hirmos: Twoja zwycięska prawica wspaniale wysławiła się w mocy,
ona bowiem, o Nieśmiertelny, jako wszechmocna starła przeciwników i
otworzyła Izraelitom nową drogę na głębokości morza.

Refren: Chwała, Panie, świętemu Twemu zmartwychwstaniu!

Troparion: Na początku Twe ręce przeczyste z prochu Bosko mnie
uczyniły i te ręce Ty rozpostarłeś na krzyżu, wzywając z ziemi
moje zniszczalne ciało, które wziąłeś z Dziewicy.

Ze względu na mnie podjąłeś śmierć, który dałeś mi duszę
przez Boże tchnienie, swoją duszę oddałeś śmierci, i odrzuciwszy
wieczne więzy wskrzesiwszy mnie z sobą wysławiłeś mnie
niezniszczalnością.

Teotokion: Raduj się, źródło łask, raduj się, drabino i bramo
niebios, raduj się, świeczniku, złota wazo, dziewicza góro, która
zrodziłaś światu Chrystusa, Dawcę życia.

Kanon ku czci krzyża i zmartwychwstania.

Pieśń 1, ton ten sam.

Hirmos: Chrystus się rodzi, sławcie! Chrystus z niebios,
spotykajcie! Chrystus na ziemi, wysławiajcie! Śpiewaj Panu cała
ziemio, z weselem zaśpiewajcie ludzie, bowiem się wysławił.

Chrystus przebóstwia mnie wcielając się, Chrystus podnosi mnie
uniżając siebie, Chrystus, Dawca życia, wyzwala mnie z cierpień,
sam cierpiąc w ludzkiej naturze, przeto śpiewam hymn dziękczynny,
bowiem się wysławił.

Chrystus ukrzyżowany mnie podnosi, Chrystus umierając wskrzesza mnie
wraz z sobą, Chrystus daje mi życie, przeto z radością klaszcząc
rękoma, śpiewam Zbawicielowi zwycięski hymn, bowiem się
wysławił.

Teotokion: Dziewico, Ty Boga poczęłaś, Chrystusa urodziłaś w
dziewictwie, Syn Jednorodzony wcielił się w Ciebie, Przeczysta.
Jedna Hipostaza Jednorodzonego w dwóch naturach poznawanego Syna,
bowiem się wysławił.

Kanon ku czci Najświętszej Bogurodzicy.

Pieśń 1, ton ten sam.

Hirmos jak w kanonie ku czci zmartwychwstania.

Jakiż godny Ciebie hymn przyniesie Tobie nasza niemoc, jedynie hymn
radości, którego nauczył nas Gabriel: Raduj się, Bogurodzico
Dziewico i Oblubienico niezaślubiona.

Zawsze dziewiczej Matce Króla mocy niebieskich z czystego serca
zaśpiewajmy wierni w duchu: Raduj się, Bogurodzico Dziewico i
Oblubienico niezaślubiona.

O Najczystsza, niezmierzona i niezbadana jest tajemnica Twego
zrodzenia. W wierze niezachwianej ofiarujemy Tobie te słowa: Raduj
się, Bogurodzico Dziewico i Oblubienico niezaślubiona.

Kanon z Menei.

Katabasja: Otworzę me usta i napełnię się duchem, zaśpiewam mój
poemat Matce Króla, świetliście zatryumfuję, i ciesząc się
wyśpiewam wszystkie Twoje cuda.

Pieśń 3

Hirmos: Ty jeden znasz ludzkiej natury słabość i we współczuciu w
nią się przybrałeś, przepasz mnie mocą z wysoka, abym zaśpiewał
Tobie, Święty: Duchowa świątynio niewypowiedzianej Twojej chwały,
Przyjacielu człowieka.

O najlepszy Panie, ulitowałeś się nad upadłym i zechciałeś
zstąpić aż do mnie, podniosłeś mnie przez ukrzyżowanie, abym
śpiewał Tobie, Święty: Duchowa świątynio niewypowiedzianej
Twojej chwały, Przyjacielu człowieka.

Chryste, Ty jesteś życiem hipostatycznym i w moje ciało zniszczalne
przybrałeś się jako miłosierny Bóg, zstąpiwszy do prochu
śmierci, Władco, zniszczyłeś władzę śmierci i martwy z martwych
powstałeś trzeciego dnia, przybierając mnie w niezniszczalność.

Teotokion: Dziewico, Ty przez Ducha Świętego poczęłaś Boga w
łonie i pozostałaś nietkniętą po przejściu ognia pałającego,
Ciebie Mojżesz, Dawca Zakonu, zapowiedział przez krzew gorejący,
który przyjął ogień nie do zniesienia.

Inny kanon.

Hirmos: Przed wiekami z Ojca zrodzonemu niezniszczalnie Synowi i w
czasach ostatecznych wcielonemu bez nasienia w Dziewicę Chrystusowi
Bogu zawołajmy: Podnieś nasz róg, Święty jesteś, Panie.

Chrystusowi Bogu, który na swoje ramiona wziął zbłąkaną owcę i
przez drzewo przekreślił jej grzech, zaśpiewajmy: Ty, który
podniosłeś nasz róg, Święty jesteś, Panie.

Wierni, służmy Duchowi Bożemu w całej prawdzie, bowiem On
wywiódł z otchłani Wielkiego Pasterza, Chrystusa, i pod swą Bożą
władzą mądrze prowadzi narody przez Apostołów.

Teotokion: Synowi, który zechciał wcielić się w Dziewicę bez
nasienia i który przez swoją Bożą moc zachował swą Matkę w
dziewictwie, i czystości także po narodzeniu, Bogu wszystkiego
zaśpiewajmy: Święty jesteś, Panie.

Inny kanon.

Hirmos jak w kanonie ku czci zmartwychwstania.

Słusznie nazywamy Ciebie, Dziewico, lekkim obłokiem, zgodnie ze
słowami Proroka: Pan zstąpił bowiem na Ciebie, aby zrzucić
tryumfujące bożki Egiptu, dzieła ludzkich rąk, i oświecić przez
to tych, którzy Mu służą.

Ciebie chór Proroków słusznie nazywa zapieczętowanym źródłem,
zamkniętą bramą, o najgodniejsza czci, jasno opisując nam znaki
Twego dziewictwa, zachowanego po porodzie.

Gabriel stał się godnym ujrzeć, na ile jest to możliwe,
Inteligencję, która przekracza całą naturę i skierował do Ciebie
słowo radości, Przeczysta Dziewico, jasno głosząc Twoje poczęcie
Słowa i zwiastując Twoje niewypowiedziane zrodzenie.

Kanon z Menei.

Katabasja: Bogurodzico, żywe i nieskalane źródło, umocnij tych,
którzy Tobie śpiewają, i w Twej Boskiej sławie uczyń godnymi
wieńców chwały.

Pieśń 4

Hirmos: Jako górę przez Bożą łaskę ocienioną ujrzał Ciebie
Habakuk proroczymi oczyma i ogłosił, że z Ciebie wyjdzie Święty
Izraela, na nasze zbawienie i odnowienie.

Któż jest tym Zbawcą, który przybywa z Edomu, noszący wieniec
cierniowy, ubrany w szatę skrwawioną, wiszący na drzewie, To jest
Święty Izraela, na nasze zbawienie i odnowienie.

Ludu niepokorny, zobacz i zawstydź się, bowiem Ten, którego
podstępnie żądałeś od Piłata, by jako złodzieja podnieść na
krzyżu, zniszczył moc śmierci i powstał z grobu jako Bóg.

Teotokion: O Dziewico, wiemy, że jesteś drzewem życia, bowiem z
Twego łona nie zajaśniał owoc ludzkiej śmierci, ale radość
życia wiecznego, na zbawienie nas, śpiewających Tobie.

Inny kanon.

Hirmos: Laska z korzenia Jessego i kwiat, który z niej zajaśniałeś
z Dziewicy, Chryste, z góry chwały ocienionej czaszy przyszedłeś
wcieliwszy się z nieznającej męża, niematerialny Boże, chwała
mocy Twojej, Panie.

Któż jest ten, który nadchodzi z Edomu, z winnicy Bosor, ubrany w
szatę skrwawioną? On jest piękny, bo jest Bogiem i człowiekiem,
nosi szatę czerwoną od krwi ciała. Wierni, zasiewajmy Mu: Chwała
mocy Twojej, Panie.

Chrystus okazał się Arcykapłanem przyszłych dóbr, zniszczył
bowiem nasz grzech i przez swoją własną śmierć pokazał nam
dziwną drogę do lepszej, i doskonalszej arki, wszedłszy jako nasz
Poprzednik do świętego przybytku.

Teotokion: O najchwalebniejsza, Ty wypłaciłaś dawną winę Ewy u
Nowego Adama, który objawił się ze względu na nas, zjednoczywszy w
sobie przez czyste poczęcie duchowe i rozumne ciało. Z Ciebie
narodził się Chrystus Pan w jednej Osobie i dwóch naturach.

Inny kanon.

Hirmos jak w kanonie ku czci zmartwychwstania.

Niebo, słuchaj o cudach, zważ, ziemio, bowiem córka zniszczalnego
Adama, upadłego i zrodzonego z ziemi, oddana jest swemu Bogu jako
Rodzicielka Stwórcy, na nasze zbawienie i odnowienie.

O najchwalebniejsza, opiewamy Twoją tajemnicę, wielką i
przedziwną. Na Ciebie zstąpił Ten, który ukrył to przed mocami
niebios, jak deszcz kapiący na runo, na zbawienie nas, śpiewających
Tobie.

Święta pośród świętych, najchwalebniejsza Matko Boga, Ty jesteś
oczekiwaniem ludów i zbawieniem wiernych. Z Ciebie zajaśniał
Zbawiciel, Dawca życia i Pan, do którego módl się, aby zbawił
sługi Twoje.

Kanon z Menei.

Katabasja: Jezus Najwyższy Bóg, który zasiada w chwale na tronie
Bóstwa, przybywa w lekkim obłoku, i swoją najczystszą dłonią
zbawia tych, którzy śpiewają: Chryste, chwała mocy Twojej.

Pieśń 5

Hirmos: O Chryste, który przez jasność swego przyjścia
oświeciłeś swym krzyżem krańce świata, oświeć światłością
Twojej Boskiej wiedzy serca tych, którzy śpiewają Tobie według
prawosławnej wiary.

Żydzi zabili na drzewie krzyża Wielkiego Pasterza owiec, Pana, a On
uwolnił z mocy śmierci wierne baranki pogrzebane w otchłani.

Przez swój krzyż, o mój Zbawco, ogłosiłeś dobrą nowinę pokoju,
zwiastowałeś uwolnienie jeńcom, o Chryste. Ty zawstydziłeś
mającego władzę, okazawszy go nagim i złupionym, przez Twoje
Boskie zmartwychwstanie.

Teotokion: Nie pogardzaj, o najchwalebniejsza, modlitwami tych,
którzy błagają z wiarą, lecz przyjmij je i przedstaw Twemu Synowi,
jedynemu Bogu i Łaskawcy, Ty bowiem jesteś naszą Orędowniczką,
Przeczysta Dziewico.

Inny kanon.

Hirmos: Będąc Bogiem świata, Ojciec łask Anioła Wielkiej Rady
swojej posłał nam, dającego pokój i kierującego nas ku
światłości poznania Boga, od nocy czuwając sławimy Ciebie,
Przyjacielu człowieka.

O bogactwo i głębio Bożej mądrości! Pan zawstydził mędrców,
wybawił nas z ich przebiegłości, dobrowolnie cierpiąc niemoce
ciała przez swoją własną moc, Dawca życia, ożywiwszy martwych
wskrzesił ich.

Bóg nasz dla nas połączył się z ludzkim ciałem, został
ukrzyżowany, umarł, został pogrzebany i zmartwychwstał, ze swoim
ciałem Chrystus wstępuje w jasność, do Ojca, skąd i przyszedł, i
zbawia tych, którzy pobożnie Mu służą.

Teotokion: O Dziewico przeczysta, święta świętych, Ty zrodziłaś
świętego świętych, Chrystusa, który wszystkich oświeca, naszego
Zbawcę. Przeto Ciebie, Królowo i Władczyni wszystkich, Matką
Stwórcy stworzeń głosimy.

Inny kanon.

Hirmos jak w kanonie ku czci zmartwychwstania.

Widząc Ciebie weselą się moce niebios, a z nimi radują się
zgromadzenia ludzi, gdyż są one zjednoczone przez Twoje zrodzenie.
Słusznie więc sławimy Ciebie, Dziewico, Matko Boga.

Niech wszystkie ludzkie języki i myśli kierują się ku pochwale
zaiste ozdoby rodu ludzkiego. Dziewica stoi sławiona przez tych,
którzy z wiarą wyśpiewują Jej cuda.

Sławna jest pieśń mędrców, pochwała Dziewicy, Matki Boga, bowiem
stała się Ona świątynią chwały Najwyższego, przeto słusznie
Ją sławimy.

Kanon z Menei.

Katabasja: Wszystko ulękło się Boskiej Twojej chwały, Oblubienico
niezaślubiona, Ty bowiem nosiłaś w swym łonie Boga rządzącego
wszystkimi rzeczami i zrodziłaś Przedwiecznego Syna, który pokój
daje wszystkim Ciebie sławiącym.

Pieśń 6

Hirmos: Otoczyła nas głębia otchłani, nie ma nas kto wyzwolić,
policzono nas jak owce na rzeź prowadzone, zbaw lud Twój, Boże
nasz, Ty bowiem jesteś mocą słabych i uleczeniem.

Przez grzech naszego pierwszego stworzonego, Panie, bardzo zostaliśmy
zranieni, ale przez ranę, którą Ty za nas zostałeś zraniony,
jesteśmy uleczeni, o Chryste, Ty bowiem jesteś mocą słabych i
uleczeniem.

Wyprowadziłeś nas z otchłani, Panie, zniszczywszy jadowite
monstrum, i mocą swą zrzuciłeś Jego potęgę, Wszechmocny, Ty
bowiem jesteś życie, światłość i zmartwychwstanie.

Teotokion: O Dziewico przeczysta, w Tobie radują się praojcowie
naszego rodu, przez Ciebie bowiem został im zwrócony Eden, utracony
przez grzech, Ty bowiem jesteś czysta po narodzeniu, jak i przed nim.

Inny kanon.

Hirmos: Ze swego wnętrza wyrzucił Jonasza morski zwierz, którego
pochłonął, w Dziewicy zaś zamieszkało Słowo, które przyjęło
ciało, przeszło zachowując ją nienaruszoną, a nie ucierpiawszy
zniszczenia Rodzicielkę zachowało niezniszczalną.

Inteligencja niematerialna i niecierpiętliwa, Chrystus nasz Bóg,
zjednoczył się z ludzką inteligencją, pośrednicząc między
naturą Bożą i ociężałym ciałem. Bez żadnego zniesienia
różnicy On całkowicie zjednoczył się ze mną, aby mnie,
upadłemu, dać zbawienie przez ukrzyżowanie.

Upada Adam złowiony za piętę, pomylił się w swym zamiarze bycia
Bogiem, ale zmartwychwstaje i przebóstwia się przez swój związek
ze Słowem, przez mękę jest wyzwolony z męki, a wysławiony Pan
zasiada na tronie jako Syn, wraz z Ojcem i Duchem Świętym.

Teotokion: Nie opuszczając łona Przedwiecznego Ojca zamieszkał i
przyjął ciało w łonie czystej Dziewicy i niemający matki wciela
się bez ojca, Bóg rządzący sprawiedliwie, którego pochodzenie
ród budzący bojaźń i niewypowiedziany.

Inny kanon.

Hirmos jak w kanonie ku czci zmartwychwstania.

Zastępy niebieskie stają w posłudze przy Twym zrodzeniu, o zawsze
Dziewico, i słusznie są zadziwione Twym macierzyństwem bez
nasienia, Ty bowiem jesteś czysta po narodzeniu, jak i przed nim.

O Przeczysta, z Ciebie wzięło ciało Słowo, które przedtem było
bezcielesne, które stworzyło świat ze swej woli i wyprowadziło
zastępy bezcielesne swoją mocą z niebytu jako Wszechmocne.

Zabity został wróg przez życiodajny Twój owoc, Łaski Pełna, i
zdeptana została otchłań, a my, skowani, zostaliśmy uwolnieni,
przeto wołamy: Zniszcz męki mego serca!

Kanon z Menei.

Katabasja: Obchodząc z łaski Boga to Boskie i chwalebne święto
Bogurodzicy, przyjdźcie, zaklaszczmy w dłonie, sławiąc z wiarą
zrodzonego z Niej Boga.

Kontakion: Powstałeś z grobu w chwale jako Bóg i świat
podniosłeś ze sobą, rodzaj ludzki opiewa Ciebie jako Boga, śmierć
zniknęła, Adam raduje się, Władco, Ewa teraz uwolniona z więzów
weseląc się woła: Ty, Chryste, jesteś tym, który wszystkim daje
zmartwychwstanie.

Ikos: Śpiewajmy Wszechmocnemu Bogu, zmartwychwstałemu trzeciego
dnia, który starł bramy otchłani i będących od wieków w grobach
podniósł, ukazał się niewiastom niosącym wonności, im pierwszym
mówiąc, jak zechciał: „Radujcie się!” i Apostołom głosi
radość, jako jedyny Dawca życia. Przeto niewiasty z wiarą głoszą
uczniom znaki zwycięstwa, otchłań jęczy, śmierć płacze, świat
zaś weseli się i wszyscy radują się wraz z nim, Ty bowiem,
Chryste, wszystkim dałeś zmartwychwstanie.

Pieśń 7

Hirmos: Ciebie, Matkę Boga, wierni rozpoznajemy z wiarą, jako
duchowy ognisty piec, jak Wywyższany zbawił Trzech Młodzieńców,
tak odnowił świat w Twym łonie, Wszechmocny, Bóg ojców naszych,
bowiem chwalebnie się wysławił.

Ulękła się ziemia, ukryło się słońce, mrokiem otoczyło się
światło, rozdarła się zasłona świątyni, kamienie rozpadły
się, gdy Sprawiedliwy zawisnął na krzyżu, Bóg ojców naszych,
bowiem chwalebnie się wysławił.

Ty byłeś jakby bez pomocy i umarły pośród umarłych, dobrowolnie
za nas podniesiony, wszystko uwolniłeś władczą ręką i
wskrzesiłeś ze sobą, Bóg ojców naszych, bowiem chwalebnie się
wysławił.

Teotokion: Raduj się, źródło wody zawsze żywej, Raduj się, raju
rozkoszy, Raduj się, murze obronny wiernych, Raduj się, Oblubienico
niezaślubiona, Raduj się, radości całego świata, przez którą
zajaśniał nam Bóg ojców naszych, bowiem chwalebnie się
wysławił.

Inny kanon.

Hirmos: Pobożnie wychowane dzieci odrzuciły bezbożne polecenie i
nie ulękły się kary ognia, lecz stojąc pośród płomieni
śpiewały: Ojców Boże, błogosławiony jesteś.

Dawno już temu ziemia była przeklęta, sczerwieniona krwią Abla
zabitego przez brata, ale skropiona przez Boży zdrój i Twoją Krew,
otrzymała błogosławieństwo i radując się woła: Ojców Boże,
błogosławiony jesteś!

Niech płacze wrogi Bogu lud żydowski, z powodu zabicia Chrystusa, a
ludy niech się weselą, klaszczą w dłonie i wołając: Ojców
Boże, błogosławiony jesteś!

Oto zajaśniał niewiastom z wonnościami anioł i zawołał:
Przyjdźcie i zobaczcie znaki zmartwychwstania Chrystusa, całun i
grób, i zawołajcie: Ojców Boże, błogosławiony jesteś!

Inny kanon.

Hirmos jak w kanonie ku czci zmartwychwstania.

O Bogurodzico, Jakub proroczo zobaczył Ciebie jako drabinę, przez
Ciebie bowiem Wywyższany objawił się na ziemi i zamieszkał z
ludźmi według swojej woli, chwalebny ojców Bóg i wysławiony!

Raduj się, Przeczysta, z Ciebie bowiem wyjdzie Pasterz, zaprawdę
odziany w skórę Adama, w całe moje człowieczeństwo, według
niezbadanego współczucia, chwalebny ojców Bóg i wysławiony!

Ty zaprawdę jesteś Nowym Adamem, z czystej Twojej Krwi Przedwieczny
Bóg stał się człowiekiem, którego teraz błagaj, aby mnie
odnowił, zniszczonego, gdy wołam: Chwalebny ojców Bóg i
wysławiony!

Kanon z Menei.

Katabasja: Nie zechcieli adorować stworzeń w miejsce Stwórcy,
przyjaciele Boga, lecz mężnie pokonawszy groźny ogień, śpiewali
pełni radości: Chwalebny ojców Boże i Panie, błogosławiony
jesteś!

Pieśń 8

Hirmos: W piecu dzieci izraelskie jak w tyglu bardziej błyszczały
niż złoto cnotą pobożności i głosiły: Błogosławcie Pana
wszystkie dzieła Pańskie, śpiewajcie i wywyższajcie Go na wieki.

Z Twojej woli stworzyłeś i przemieniłeś wszystko przez Twoją
mękę, Słowo Boże, zmieniłeś ciemność śmierci w życie wieczne
i Tobie nieustannie wszystkie dzieła Pańskie Panu śpiewamy, i
wywyższamy na wszystkie wieki.

O Chryste, który powstałeś z grobu trzeciego dnia, Ty zniszczyłeś
zniszczenie i przekleństwo rozbiłeś, i zrujnowałeś bramy i
fortece otchłani. Wszystkie dzieła bez przerwy Tobie śpiewają,
Panie, i wywyższają na wszystkie wieki.

Teotokion: Śpiewajmy Tej, która przez Boże oświecenie bez nasienia
i ponad prawami natury zrodziła najdroższą perłę, Chrystusa, i
mówimy: Błogosławcie Pana wszystkie dzieła Pańskie, śpiewajcie i
wywyższajcie na wszystkie wieki.

Inny kanon.

Hirmos: Pokazując obraz nadprzyrodzonego cudu dawno temu ognisty piec
zrosiła rosa, ogień nie spalił bowiem młodych dzieci, okazując
bez nasienia zrodzenie Chrystusa z Dziewicy, przeto śpiewając
wołamy: Niech całe stworzenie błogosławi Pana i wywyższa na
wszystkie wieki.

Przyjdźcie, ludzie, pokłońmy się miejscu, na którym stały
przeczyste nogi i na drzewie były rozciągnięte Boskie i
ożywiające dłonie Chrystusa, dla zbawienia wszystkich ludzi,
otoczmy życiodajny grób i zaśpiewajmy: Niech wszelkie stworzenie
błogosławi Pana i wywyższa na wszystkie wieki.

Oskarża nieprawych Żydów niesłuszne oskarżenie i zabicie Pana.
On, którego policzyli z oszustami, powstał jako Wszechmocny,
wyśmiawszy bezsensowne pieczęcie, przeto radując się zaśpiewajmy:
Niech wszelkie stworzenie błogosławi Pana i wywyższa na wszystkie
wieki.

Triadikon: Serafini bezcieleśni głoszą trzykroć świętym jedynego
Pana Boskiej chwały, z bojaźnią właściwą sługom
Trójhipostatyczne sławią Bóstwo, a my z nimi pobożnie
zaśpiewamy: Niech wszelkie stworzenie błogosławi Pana i wywyższa
na wszystkie wieki.

Inny kanon.

Hirmos jak w kanonie ku czci zmartwychwstania.

Wszyscy śpiewamy pełnej światła sali weselnej, z której Władca
wszystkich, Chrystus, wyszedł jako Oblubieniec, i głosimy: Wszystkie
dzieła Pańskie, Panu śpiewajcie i wywyższajcie na wszystkie wieki.

Raduj się, chwalebny tronie Boga, Raduj się, murze obronny, przez
który będącym w ciemnościach zajaśniała światłość Chrystusa,
Ciebie błogosławiącym i śpiewającym: Wszystkie dzieła Pańskie,
Panu śpiewajcie i wywyższajcie na wszystkie wieki.

Ty zrodziłaś Pana, przyczynę naszego zbawienia, błagaj Go,
Dziewico chwalebna, za tymi, którzy gorliwie śpiewają: Wszystkie
dzieła Pańskie, Panu śpiewajcie i wywyższajcie na wszystkie wieki.

Kanon z Menei.

Chwalimy, błogosławimy i kłaniamy się Panu, śpiewając i
wywyższając Go na wszystkie wieki.

Katabasja: Pobożne dzieci w ognistym piecu zostały zbawione przez
zrodzenie Bogurodzicy, wtedy zwiastowane przez obraz, a teraz
spełnione. Ono to podnosi wszystkich śpiewających: Wszystkie
dzieła Pańskie, śpiewajcie Panu i wywyższajcie Go na wieki.

Także śpiewamy Pieśń Bogurodzicy: Uwielbia dusza moja Pana, ze
stichosem: Czcigodniejszą od Cherubinów i bez porównania
chwalebniejszą od Serafinów, któraś bez zmiany Boga Słowo
zrodziła, Ciebie, prawdziwą Bogurodzicę, wysławiamy.

Pieśń 9

Hirmos: Obraz Twego czystego zrodzenia pokazał Krzew gorejący i
niespalający się, i teraz wygaś w nas piec gwałtownych pokus,
prosimy, abyśmy Ciebie, Bogurodzico, nieustannie wywyższali.

Jakże bezbożni i niepokorni ludzie dokonawszy zło usprawiedliwią
się z hardego i nieczystego czynu? Na drzewie osądzili bowiem
sprawiedliwego Pana Chwały, którego godnie wywyższamy.

Zbawco, Baranku nieskalany, który wziąłeś grzechy świata,
sławimy Ciebie, zmartwychwstałego trzeciego dnia Pana Chwały,
którego godnie wywyższamy z Ojcem i Bożym Twoim Duchem.

Teotokion: Zbaw lud Twój, który nabyłeś najdroższą Krwią
Twoją, daj prawowiernym moc przeciwko wrogom, i Kościołom Twym daj
pokój, Przyjacielu człowieka, dla modlitw Bogurodzicy.

Inny kanon.

Hirmos: Niewypowiedziana tajemnica Dziewicy, okazała się bowiem
niebem, tronem cherubinów i świetlistym pałacem Chrystusa Boga
Wszechmogącego, przeto pobożnie uwielbiamy Ją jako Bogurodzicę.

Twój krzyż wysławił się, Panie, niewypowiedzianą mocą Twoją, w
Tobie bowiem niemoc okazała się potężniejsza od mocy i przez nią
możni zostali zrzuceni na ziemię, a ubodzy podniesieni na niebo.

Nasza nieszczęsna śmierć została uśmiercona przez Twoje powstanie
z martwych, gdy Ty objawiłeś się będącym w otchłani, Chryste,
aby dać życie. Przeto Ciebie jako życie, zmartwychwstanie i
hipostatyczną światłość śpiewając wywyższamy.

Triadikon: Natura bez początku i bez końca poznawana jest w Trzech
Osobach, jednych i Bożych Hipostazach, Ojciec, Syn i Duch, jedno
tylko Bóstwo, w którym mamy nadzieję zbawienia.

Inny kanon.

Hirmos jak w kanonie ku czci zmartwychwstania.

O Dziewico, Ty wyszłaś z korzenia Dawida, według proroctw, ale
zaprawdę to Ty wysławiłaś Dawida, gdyż zrodziłaś obiecanego
Pana Chwały, którego godnie wywyższamy.

Wszelkie granice chwały są zwyciężone, Przeczysta, przez
wielkość Twej chwały, Władczyni. Przyjmij od Twych niegodnych
sług przynoszoną Tobie z gorliwością pieśń chwały.

Cuda Twoje przewyższają wszelkie zrozumienie, Ty bowiem, jedyna
Dziewico, bardziej niż słońce dałaś wszystkim poznanie
najnowszego cudu Twego niedoścignionego zrodzenia, Przeczysta, przeto
wszyscy Ciebie wywyższamy.

Kanon z Menei.

Katabasja: Każdy zrodzony z ziemi niech się raduje oświecony w
duchu, niech tryumfują bezcielesne duchy, czcząc święte odejście
Bożej Matki, i niech śpiewają: Raduj się, błogosławiona
Bogurodzico, czcigodna Dziewico!

Po katabasji mała ektenia. Także: Święty Pan Bóg nasz, trzy razy.
Eksapostilarion zmartwychwstania.

Do psalmów pochwalnych dodajemy stichery, ton 1:

Stichos: Wypełnij na nich wyrok zapisany, chwała ta będzie dla
wszystkich świętych Jego.

Opiewamy, Chryste, Twoją zbawczą mękę i sławimy Twoje
zmartwychwstanie.

Stichos: Chwalcie Pana w świątyni Jego, chwalcie Go na firmamencie
mocy Jego.

Panie, Ty przecierpiałeś krzyż i zniszczyłeś śmierć, i
powstałeś z martwych, obdarz nasze życie pokojem, jako jedyny
Wszechmocny.

Stichos: Chwalcie Go dla mocy Jego, chwalcie Go dla wielkiego
majestatu Jego.

Chryste, Ty zniewoliłeś otchłań i wskrzesiłeś człowieka przez
Twoje zmartwychwstanie, uczyń nas godnymi czystym sercem opiewać
Ciebie i sławić.

Stichos: Chwalcie Go dźwiękiem trąby, chwalcie Go na harfie i
gęślach.

Sławimy Twoje Boskie współczucie, Chryste, i śpiewamy Tobie:
Urodziłeś się z Dziewicy i nie rozłączyłeś się z Ojcem,
cierpiałeś jako człowiek, dobrowolnie wstąpiłeś na krzyż i
zmartwychwstałeś z grobu, wychodząc zeń jak z weselnej komnaty,
aby zbawić świat, Panie, chwała Tobie!

Inne stichery Anatoliosa, ton 1:

Stichos: Chwalcie Go bębnem i tańcem, chwalcie Go na strunach i
flecie.

Gdy zostałeś przygwożdżony na drzewie krzyża, wtedy
uśmierciłeś władzę wroga, stworzenie zadrżało z bojaźni przed
Tobą i otchłań została zniewolona przez władzę Twoją, zmarłych
wskrzesiłeś z grobów i łotrowi otworzyłeś raj, Chryste Boże
nasz, chwała Tobie!

Stichos: Chwalcie Go na cymbałach dźwięcznych, chwalcie Go na
cymbałach gromkich. Wszystko, co oddycha, niechaj chwali Pana.

Płacząc i biegnąc święte niewiasty doszły do Twego grobu,
znalazły grób otwarty i dowiedziały się od anioła o nowym i
przesławnym cudzie, i głosiły Apostołom: Zmartwychwstał Pan,
dając światu wielkie miłosierdzie.

Stichos: Powstań, Panie Boże mój, niech wzniesie się ręka Twoja,
nie zapominaj na zawsze o ubogich Twoich.

Chryste Boże, kłaniamy się Boskim ranom Twojej męki i zbawczej
ofierze Bosko dopełnionej na Syjonie, gdy nadeszło wypełnienie
czasów. Słońce śpiących w ciemności oświeciło sprawiedliwych,
prowadząc ku niezachodzącej światłości, Panie, chwała Tobie!

Stichos: Wysławiać będę Ciebie, Panie, całym sercem moim, opowiem
wszystkie cuda Twoje.

Rodzie żydowski, lubiący tumult, słuchaj! Gdzie jest Ten, który
przyszedł do Piłata? Niech powiedzą o tym straże. Gdzie są
pieczęcie grobowe? Gdzie został przeniesiony pogrzebany? Gdzie
został sprzedany niesprzedajny? Jak został skradziony skarb?
Dlaczego, nieprawi, kłamiecie o zmartwychwstaniu Zbawcy? Powstał
bowiem z martwych, wolny pośród zmarłych, i daje światu wielkie
miłosierdzie.

Chwała. Eotinon Ewangelii zmartwychwstania.

I teraz. Błogosławiona jesteś, Bogurodzico Dziewico, albowiem przez
Tego, który z Ciebie przyjął ciało otchłań została zniewolona,
Adam został wezwany, klątwa zniesiona, Ewa uwolniona, śmierć
uśmiercona, i myśmy ożyli, przeto donośnie śpiewamy:
Błogosławiony jesteś, Chryste Boże, który tak zechciałeś,
chwała Tobie!

Wielka doksologia. Także troparion zmartwychwstania:

Dzisiaj zbawienie światu, śpiewamy powstałemu z grobu Przywódcy
życia naszego. Zniszczył bowiem śmiercią śmierć, dał nam
zwycięstwo i wielkie miłosierdzie.

Ektenie i rozesłanie.

Na Liturgii Błogosławieństwa. Ton 1:

Stichos: Błogosławieni miłosierni, albowiem oni miłosierdzia
dostąpią.

Wróg przez pokarm wywiódł Adama z raju, Chrystus natomiast krzyżem
łotra wprowadził do niego, wołającego: Wspomnij mnie, gdy
przyjdziesz w Twoim królestwie.

Stichos: Błogosławieni czystego serca, albowiem oni Boga ujrzą.

Kłaniam się Twoim cierpieniom, wysławiam też z Adamem i łotrem
zmartwychwstanie, głosem radosnym wołam do Ciebie: Wspomnij mnie,
Panie, gdy przyjdziesz w Twoim królestwie.

Stichos: Błogosławieni czyniący pokój, albowiem oni synami Bożymi
będą nazwani.

Zostałeś ukrzyżowany, Bezgrzeszny, i dobrowolnie złożony w
grobie, ale zmartwychwstałeś jako Bóg, podnosząc ze sobą Adama
wołającego: Wspomnij mnie, gdy przyjdziesz w Twoim królestwie.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Świątynię Twego ciała wskrzesiłeś po złożeniu w grobie na trzy
dni, z Adamem i tych wskrzesiłeś, którzy pochodzą od Adama,
Chryste Boże, wołających: Wspomnij nas, gdy przyjdziesz w Twoim
królestwie.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Niewiasty z wonnościami bardzo wcześnie przyszły płacząc na Twój
grób, Chryste Boże, i znalazły anioła siedzącego w białych
szatach, i wołającego: Kogo szukacie? Chrystus zmartwychwstał, już
nie płaczcie!

Stichos: Radujcie się i weselcie, albowiem zapłata wasza obfita jest
w niebiosach.

Twoi Apostołowie, Panie, na górze, gdzie nakazałeś im przyjść,
Zbawco, widząc Ciebie pokłonili się, a Ty ich posłałeś do
narodów, aby je nauczali i chrzcili.

Chwała. Triadikon: Pokłońmy się Ojcu i wysławmy Syna, opiewajmy
razem Najświętszego Ducha, wołając i mówiąc: Najświętsza
Trójco, zbaw nas wszystkich!

I teraz. Teotokion: Matkę Twoją przywołujemy Tobie w modlitwach,
ludzie Twoi, Chryste, Jej modlitwami daj nam Twoje łaski, Dobry,
abyśmy wysławiali Ciebie, który zajaśniałeś nam z grobu.

Prokimenon, gon 1: Niech będzie, Panie, miłosierdzie Twoje nad nami,
jak mieliśmy nadzieję w Tobie. Stichos: Radujcie się sprawiedliwi w
Panu, prawym przynależy chwała.

Alleluja: Bóg dający mi zemstę i poddający mi narody. Stichos:
Który wywyższasz zbawienie króla i czynisz miłosierdzie
pomazańcowi swemu Dawidowi, i potomstwu Jego na wieki.

