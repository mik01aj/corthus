W środę pierwszego tygodnia na jutrzni.

Po pierwszej recytacji Psałterza katyzma poetycka Oktoechosu.

Po drugiej recytacji Psałterza katyzma poetycka, ton 2:

Prosomion: Dostojny Józef.

Twoimi cierpieniami daj wszystkim nieustraszoność, Przyjacielu
człowieka, i umartwiwszy żądze mego ciała Twoim krzyżem, uczyń godnym
ujrzenia męki Bożej, służąc postem Twojej chwale, abym przyjął obfite
miłosierdzie.

Chwała, i teraz. Stauroteotokion, ton 2:

Prosomion: Ty, która jesteś źródłem miłosierdzia.

Dziewica i Matka Twoja, Chryste, widząc Ciebie na drzewie martwego i
rozpostartego, gorzko płacząc mówiła: Synu mój, cóż to za przedziwna
tajemnica? Wszystkim dajesz życie wieczne, dlaczego więc dobrowolnie
umierasz na krzyżu hańbiącą śmiercią?

Po trzeciej recytacji Psałterza katyzma poetycka, ton 2:

Prosomion: Życiodajny.

Czas pełen światłości, który teraz uświęciłeś i dałeś nam
wstrzemięźliwość, Panie, uczyń nas godnymi z rozrzewnieniem czysto
przejść go w spokoju, mocą krzyża, jedyny Przyjacielu człowieka.

Chwała, i teraz. Stauroteotokion, ton 2:

Prosomion: Bramy miłosierdzia.

Chronieni czcigodnym krzyżem Twego Syna, Władczyni czcigodna
Bogurodzico, wszyscy łatwo odpieramy wszelki atak wroga, przeto Ciebie
słusznie wielbimy jako Matkę Światłości, jedyną Nadzieję dusz naszych.

Kanon z Menei i trójpieśń, ton 2.

Pieśń 3

Hirmos: Zakwitła pustynia, Panie, jako krynica, bezpłodny pogański
Kościół, przez przyjście Twoje, w nim umocnione jest moje serce.

Ukrzyżujmy członki wstrzemięźliwością, bądźmy trzeźwi w modlitwach,
jak jest napisane, i idźmy po śladach Tego, który za nas cierpiał i
umartwił żądze.

Wypluwszy gorzki grzech, usilnie starajmy się podobać Chrystusowi,
który dobrowolnie skosztował za nas żółci i przez krzyż zrzucił
przywódcę zła.

Nawyk grzechu ciągnie mnie do całkowitej zguby, lecz Ty mnie z niej
wybaw Twoim krzyżem, Szczodry i wielce miłosierny.

Teotokion: Władczyni panująca nad wszystkimi stworzeniami, któraś
zrodziła Władcę, wyzwól mnie z niewoli oszusta i jedynego wroga.

Hirmos: Umocnij nas w Tobie, Panie, który drzewem uśmierciłeś grzech,
i Twoją bojaźń Twoją bojaźń daj sercom naszym, śpiewającym Tobie.

Drzewo krzyża rozkwitło światu wstrzemięźliwością, które ucałowawszy z
miłością, rozkoszujmy się owocami Boskich przykazań Chrystusowych.

Powstrzymując teraz noszone żądze, ukrzyżujmy ciało Panu, i martwym
wszyscy okażmy jego mędrkowanie życiu Bożemu.

Chwała. Triadikon: Sławię trzy Osoby jedynego wyglądu, Ojca i Syna, i
Ducha, jedno panowanie Bóstwa, królestwo wszystkich i światłości.

I teraz. Teotokion: Przedziwne jest Twoje zrodzenie, Czysta, Bóg
bowiem odwiecznie rodzony z Ojca wcielił się i z Ciebie w czasach
ostatecznych został urodzony bez męża.

Chwała Tobie, Boże nasz, chwała Tobie.

Opiewam ukrzyżowanie i przebicie Bożego Twego boku, z którego zawsze
czerpię napój nieśmiertelności, Chryste, i uświęcam się.

Hirmos: Umocnij nas w Tobie, Panie.

Pieśń 8

Hirmos: Piec ognisty dawno temu w Babilonie płomienie rozdzielając, z
Bożego nakazu spalił Chaldejczyków, wiernych zaś zrosił, śpiewających:
Błogosławcie wszystkie dzieła Pańskie, Pana.

Piec żądz rozpala moją duszę, lecz rosą Twego miłosierdzia wygaś go,
który wytoczyłeś strumienie beznamiętności z niezniszczalnego Twego
boku, Łaskawco ukrzyżowany ze względu na Twoją wielką łaskawość.

Podniosłeś nas, upadłych w zło, przez podniesienie Ciebie na krzyżu,
Chryste, przeto wpadłego w przepaść grzechów podnieś i umocnij mnie na
opoce zbawienia, abym sławił Twoje panowanie.

Chryste, Twoją włócznią oczyściwszy wrzody żądz w moim sercu, ulecz
mnie całego, którego wąż poraził jadowitymi zębami, i pozwól mi
niezachwianie chodzić po Twoich Bożych ścieżkach.

Teotokion: Ty, jaśniejąca świeco i świeczniku, w której zamieszkał
ogień Bóstwa, oświeć ogarniętego nocnym rozpadem, Nieskalana, wszyscy
bowiem czcimy błogosławiąc zrodzenie Twoje, Błogosławiona.

Inny hirmos: Tego, który w krzewie Mojżeszowi cud Dziewicy niegdyś
przedstawił na górze synajskiej, opiewajcie, błogosławcie i
wywyższajcie na wszystkie wieki.

Rozpiętego na drzewie pośród łotrów i przebitego włócznią w życiodajny
bok opiewajcie, błogosławcie i wywyższajcie na wszystkie wieki.

Sądzący całą ziemię stanął przed sądem, był policzkowany i wyśmiewany,
na krzyżu został powieszony i wyrwał mnie ze zniszczenia dawnego
grzechu na wszystkie wieki.

Błogosławimy Ojca i Syna, i Świętego Ducha, Pana.

Triadikon: Bóstwo jedyne Trójca, nierozdzielna natura, podzielone na
Osoby, niezachwiana władzo, Ojcze, Synu i Duchu, Ciebie sławimy w
pieśniach na wszystkie wieki.

I teraz. Teotokion: Bogurodzico czysta, bramo niebios, zbawcze wrota,
przyjmij modlitwy wszystkich chrześcijan, błogosławiących Ciebie na
wszystkie wieki.

Chwała Tobie, Boże nasz, chwała Tobie.

Krzyżu Chrystusa, któryś łotra skierował ku wierze i mnie uczyń godnym
przejść czas postu, pokłonić się Tobie i ożyć.

Chwalimy, błogosławimy i kłaniamy się Panu, śpiewając i wywyższając Go
na wieki.

Hirmos: Tego, który w krzewie Mojżeszowi.

Pieśń 9

Hirmos: Przedwiecznego Rodzica Syn, wcielony w Dziewicę Bóg i Pan nam
się objawił, aby omroczonych oświecić i zebrać rozproszonych, przeto
najczcigodniejszą Bogurodzicę wysławiamy.

Zajaśniał post jaśniejszy od słońca, wielce świetlista łaska,
wszystkim głosi promienie krzyża, zorzę czcigodnej męki i zbawczy
dzień zmartwychwstania.

Umiłujmy czystość, uciekajmy od nierządu, przepaszmy biodra
niewinnością, abyśmy czyści zjawili się przed Chrystusem, jedynym
pragnącym czystości wszystkich Zbawcy dusz naszych.

Chryste, przygwóźdź moje ciało do Twojej bojaźni, któryś do krzyża
przygwoździł grzech Adama, rozwiąż więzy moich złości, skrusz strzały
złego Twoją włócznią, Władco, i wybaw mnie od jego namiętności.

Teotokion: Dziewico, któraś zrodziła najsprawiedliwszego Sędziego i
jedynego łaskawego, Chrystusa Pana, wybaw mnie z osądzenia, ognia i
męki, Władczyni, wyjednawszy mi odpuszczenie grzechów.

Inny hirmos: Czystą i najczystszą Matkę i Dziewicę, w pieśni nad
pieśniami wszyscy wierni pobożnie jako Bogurodzicę wywyższamy.

O łaskawości Twoja! Jakże krzyż przecierpiałeś, gwoździe i włócznię,
Panie, ze względu na mnie, skazanego na zniszczenie? Przeto opiewam
Ciebie, Chryste.

Wszyscy ludzie kłaniając się krzyżowi, trzcinie, gwoździom i włóczni,
Twoim życiodajnym cierpieniom, Chryste, śpiewają Tobie.

Chwała. Triadikon: Jedności trójhipostatyczna, Trójco jedyna,
panująca! Natura równo sławiona, Ojcze, Synu i Boży Duchu, zbaw nas
wszystkich.

I teraz. Teotokion: Raduj się, oczyszczenie świata, Bogurodzico, do
Niej przybiegłszy, wszyscy grzeszni, zawsze znajdujemy pogodzenie w
Bogu.

Chwała Tobie, Boże nasz, chwała Tobie.

Umocniwszy i mnie Twoim krzyżem, Panie, daj mi skończyć, o Dobry, bieg
postu.

Hirmos: Czystą i najczystszą Matkę.

Fotagogikon.

Do psalmów pochwalnych dodajemy isomelos, ton 8:

Przyjdźcie, żądze myśli zniewolimy postem, pokrywszy siebie duchowymi
skrzydłami, aby łatwo przejść kierowaną przez wroga burzę i stać się
godnymi kłaniania się dobrowolnie zabitemu za świat na krzyżu Synowi
Bożemu i duchowo świętować powstanie z martwych Zbawcy, wejdźmy na
górę z uczniami i wysławmy Syna, Przyjaciela człowieka, który otrzymał
od Ojca wszelką władzę.

Męczennikom: Niezwyciężeni męczennicy Chrystusowi, którzy
zwyciężyliście oszustwo mocą krzyża, otrzymaliście łaskę życia
wiecznego, nie ulękliście się gróźb katów, radowaliście się zranieni
cierpieniami, a teraz z waszej krwi są uleczenia naszych dusz, módlcie
się o zbawienie dusz naszych.

Chwała, i teraz. Stauroteotokion, ton 8: Cóż to za widowisko oglądają
moje oczy, o Władco? Ten, który trzyma całe stworzenie, został
podniesiony na drzewie i zabity, wszystkim dając życie, mówiła płacząc
Bogurodzica, widząc na krzyżu z Niej w niewypowiedziany sposób
zajaśniałego Boga i człowieka.

Pierwsza godzina z recytacją Psałterza i zwykłymi pokłonami, i
rozesłanie.

Na szóstej godzinie troparion proroctwa, ton 4:

Znasz naszą naturę, znasz naszą niemoc, Przyjacielu człowieka,
zgrzeszyliśmy, ale nie odstąpiliśmy od Ciebie, Boże, ani nie
wyciągaliśmy naszych rąk do cudzego boga, oszczędź nas Twoją
łaskawością, Miłosierny.

Prokimenon, Psalm 9, ton 4: Wysławiać będę Ciebie, Panie, całym sercem
moim. Stichos: Rozweselę się i rozraduję w Tobie.

Czytanie Proroctwa Izajasza (2, 3-11).

Tak mówi Pan: Prawo wyjdzie z Syjonu i słowo Pańskie z Jeruzalem». On
będzie rozjemcą pomiędzy ludami i wyda wyroki na liczne narody. Wtedy
swe miecze przekują na lemiesze, a swoje włócznie na sierpy. Naród
przeciw narodowi nie podniesie miecza, nie będą się więcej zaprawiać
do wojny. Chodźcie teraz, domu Jakuba, przyjdźcie, postępujmy w
światłości Pańskiej! Odrzuciłeś Twój lud, dom Jakuba, bo kraina ich
pełna jest wróżbitów i wieszczków, jak i obcych plemion, i rodzą się
im liczne obce dzieci. Kraj ich pełen jest srebra i złota, a skarby
jego są niezliczone. Kraj jego pełen jest koni, a wozy jego
nieprzeliczone. Kraj jego napełnił się ohydą dzieł ich rąk i kłaniają
się temu, co wykonały ich palce. Poniżył się człowiek, upodlił się
mąż, nie przebaczę im! Wejdźcie teraz między skały, ukryjcie się w
prochu ze strachu przed Panem, przed blaskiem Jego majestatu, kiedy
powstanie, by przerazić ziemię. Wyniosłe oczy człowieka się ukorzą i
duma ludzka będzie poniżona. Sam tylko Pan wywyższy się owego dnia.

Prokimenon, Psalm 10, ton 6: Pan jest sprawiedliwy i sprawiedliwość
miłuje, prawość ogląda oblicze Jego. Stichos: Mam nadzieję w Panu,
jakże to mówicie duszy mojej: Odejdź w góry jak ptak?

I dalszy ciąg godzin, według zwyczaju, i rozesłanie.

W środę pierwszego tygodnia wieczorem,

gdy jest Liturgia uprzednio poświęconych Darów, kapłan odmawia po
każdej antyfonie małą ektenię. Do: Panie, wołam do Ciebie, dodajemy
dziesięć stichosów. Od: Wyprowadź z ciemnicy duszę moją, według tonu
dnia isomelosy, które powtarzamy. Także męczennikom według tegoż tonu
oraz trzy isomelosy Triodionu i trzy Menei, powtarzając je jeden raz.
Isomelos dnia, ton 8:

Poszcząc cieleśnie, bracia, pośćmy także duchowo: rozwiążmy wszelki
związek niesprawiedliwości, rozbijmy kręte i bezbożne zamiary.
Podrzyjmy wszelką niesprawiedliwą umowę, dajmy głodnym chleba i
bezdomnych ubogich wprowadźmy do domów, abyśmy otrzymali od Chrystusa
Boga wielkie miłosierdzie. Dwa razy.

Także męczennikom: Jakaż jeszcze cnota? Jakaż jeszcze pochwała należy
się świętym? Schylili szyje przed mieczem ze względu na Ciebie, któryś
schylił niebiosa i zstąpił. Wylali swoją krew ze względu na Ciebie,
któryś wyniszczył siebie i przyjął postać sługi, uniżając się aż do
śmierci, i naśladowali Twoje ubóstwo. Dla ich modlitw, z ogromu Twojej
litości zmiłuj się nad nami.

Także kyr Józefa, ton 2:

Prosomion: Albowiem zjawił się.

Jak świetliste błyskawice Jezus posłał was na cały świat, zaiste
duchowe słońce, i jasnością waszego Bożego nauczania odpędziliście
oszustwo ciemności, widzący Boga apostołowie, i oświeciliście
trzymanych okrutnie w mroku niewiedzy. Módlcie się przeto do
Chrystusa, aby zesłał nam oświecenie i wielkie miłosierdzie.

Druga stichera tegoż autora. Prosomion:

Eliasz dzięki cnotom wstąpił na rydwan Boży, oświecony postem wzniósł
się na wyżyny nieba. To jego naśladuj, pokorna duszo moja, i pość od
wszelkiej złości, zawiści, waśni, słodyczy i rozkoszy, abyś uniknęła
okropnych chorób, wiecznej gehenny, wołając do Chrystusa: Panie,
chwała Tobie!

Inny, kyr Teodora, ton 5:

Prosomion: Święty ojcze.

Boscy apostołowie, gorący orędownicy świata i obrońcy prawosławnych,
mający odważną władzę od Chrystusa Boga naszego, módlcie się za nami,
prosimy was, najczcigodniejsi, abyśmy radośnie przeszli dobry czas
postu i przyjęli łaskę Jednoistotnej Trójcy, sławni wielce
nauczyciele, módlcie się za dusze nasze.

I cztery z Menei. Chwała, i teraz. Teotokion. Wejście z kadzielnicą
bez Ewangelii

[gdy będzie czytana Ewangelia, to wtedy z Ewangelią]. Pogodna
Światłości.

Prokimenon, Psalm 11, ton 5: Ty, Panie, zachowasz nas i ustrzeżesz nas
od tego pokolenia, i na wieki. Stichos: Wybaw mnie, Boże, bo zabrakło
sprawiedliwego.

Czytanie Księgi Rodzaju (1,24-31; 2, 1-3).

Rzekł Bóg: „Niechaj ziemia wyda istoty żywe różnego rodzaju:
czworonożne, gady pełzające i dzikie zwierzęta według ich rodzajów!” I
stało się tak. Bóg uczynił różne rodzaje dzikich zwierząt, bydła
według ich gatunków i wszelkich gadów pełzających po ziemi. I widział
Bóg, że są dobre. I rzekł Bóg: „Uczyńmy człowieka na obraz nasz i na
podobieństwo, niech panuje nad rybami morskimi i nad ptactwem
powietrznym, nad zwierzętami i bydłem, nad całą ziemią i nad
wszystkimi gadami pełzającymi po ziemi!” Stworzył więc Bóg człowieka
na swój obraz, na obraz Boży go stworzył, mężczyzną i niewiastą
stworzył ich. I błogosławił im Bóg, mówiąc: „Bądźcie płodni i
rozmnażajcie się, zapełniajcie ziemię i panujcie nad nią, i panujcie
nad rybami morskimi i zwierzętami, nad ptactwem powietrznym, nad całym
bydłem i całą ziemią, i nad wszystkimi gadami pełzającymi po ziemi”. I
rzekł Bóg: „Oto daję wam wszelką roślinę przynoszącą ziarno, która
jest po całej ziemi i wszelkie drzewo, którego owoc ma w sobie
nasienie, będą dla was one pokarmem. A dla wszelkiego zwierzęcia
polnego i dla wszelkiego ptactwa w powietrzu, i dla wszystkich gadów
pełzających po ziemi i mających w sobie duszę życia, będzie pokarmem
wszelka trawa zielona”. I stało się tak. A Bóg widział, że wszystko,
co uczynił, jest bardzo dobre. I tak upłynął wieczór i poranek, dzień
szósty. W ten sposób zostały ukończone niebo i ziemia oraz całe ich
piękno. A gdy Bóg ukończył w dniu szóstym swe dzieło, które uczynił,
odpoczął dnia siódmego od wszystkich dzieł swoich, jakie stworzył.
Pobłogosławił Bóg dzień siódmy i uczynił go świętym, albowiem w tym
bowiem dniu odpoczął po całej swej pracy, którą wykonał stwarzając.

Prokimenon, Psalm 12, ton 6: Wejrzyj, usłysz mnie, Panie Boże mój.
Stichos: Jak długo, Panie, zapominasz mnie do końca? Jak długo
będziesz odwracał oblicze swe ode mnie?

Następnie diakon ogłasza: Nakażcie! Kapłan bierze obydwoma rękoma
kadzielnicę ze świecą, stoi przed świętym ołtarzem patrząc ku
Wschodowi i czyniąc krzyż, mówi: Oto mądrość! Stańmy prosto! Następnie
zwraca się na zachód ku ludowi i mówi: Światłość Chrystusa oświeca
wszystkich.

Lektor: Czytanie Księgi Przysłów (2, 1-22).

Diakon: Bądźmy uważni!

Synu, jeśli przyjmiesz moje nauki i zachowasz u siebie wskazania moje
tak, że ucho swoje uczynisz uważnym na mądrość i skłonisz serce swoje
ku roztropności, jeśli będziesz przywoływał rozsądek i wołać do
rozwagi, jeśli będziesz jej poszukiwać jak srebra i pożądać jej
będziesz jak skarbu, to zrozumiesz bojaźń Pańską, osiągniesz poznanie
w Bogu. Albowiem Pan daje mądrość, z ust Jego wychodzą wiedza i
poznanie, On zachowuje dla sprawiedliwych zbawienie, On jest tarczą
dla chodzących nieskalanie, On strzeże dróg prawdy i chroni ścieżki
świętych swoich. Wtedy zrozumiesz sprawiedliwość, sąd sprawiedliwy i
prawość, wszelką dobrą ścieżkę. Gdy mądrość zagości w twym sercu i
wiedza będzie przyjemna dla duszy twojej, wtedy rozwaga będzie
strzegła ciebie, roztropność będzie ciebie chronił, aby ustrzec ciebie
za złej drogi, od człowieka mówiącego kłamstwo, od tych, którzy
opuścili ścieżki prawości, by chodzić mrocznymi drogami, od tych,
których radością jest czynienie nieprawości, którzy zachwycają się
złym nierządem, których drogi są krzywe i którzy zbaczają ze ścieżek
swoich. Aby ustrzec ciebie przed cudzą żoną, przed obcą, co mowę ma
gładką, która porzuciła przewodnika młodości swojej i zapomniała o
przymierzu Boga swego. Jej dom prowadzi ku śmierci, a jej ścieżki do
cieni Szeolu. Nikt z tych, którzy weszli do niej, nie powraca i nie
wchodzi na drogę życia. Przeto chodź drogą prawych i trzymaj się
ścieżek sprawiedliwych, sprawiedliwi będą żuć na ziemi i uczciwi
przetrwają na niej, a nieprawi zostaną zgładzeni z ziemi, wiarołomni
zostaną z niej wykorzenieni.

Po skończeniu paremii kapłan mówi: Pokój tobie. I diakon: Oto mądrość!
Lektor: Niech moja modlitwa wznosi się jak dym kadzidlany przed Tobą,
podniesienie mych rąk, jak ofiara wieczorna. Wtedy prawy i lewy chór
oraz lud w całej cerkwi klęczy modląc się. Po śpiewie psalmu pierwszy
chór: Niech moja modlitwa wznosi się. Lektor i druga strona chóru oraz
obecny lud klęczą, aż prześpiewają stichos. Lektor śpiewa pierwszy
stichos: Panie, wołam do Ciebie, usłysz mnie, zważ na głos błagania
mego, gdy wołam do Ciebie. Po zaśpiewaniu stichosu drugi chór śpiewa:
Niech modlitwa moja wznosi się. Wtedy lektor i pierwszy chór oraz lud
stojący po prawej stronie klękają. Lektor śpiewa drugi stichos:
Postaw, Panie, straż przy ustach moich, i wartę u drzwi warg moich. I
pierwszy chór znowu śpiewa: Niech moja modlitwa moja wznosi się.
Lektor i drugi chór oraz lud stojący po lewej stronie klękają. Lektor
śpiewa trzeci stichos: Nie skłaniaj serca mego ku złym słowom, ku
usprawiedliwianiu grzesznych czynów, razem z ludźmi czyniącymi zło. I
drugi chór śpiewa: Niech modlitwa moja wznosi się. Lektor, pierwszy
chór i lud klękają. I lektor znowu śpiewa: Niech modlitwa moja wznosi
się jak dym kadzidlany przed Tobą. Wtedy oba chóry i cały obecny lud w
cerkwi klękają i trwają tak, aż lektor śpiewa, po czym wstają i
kończą: Podniesienie rąk moich jak ofiara wieczorna. Po skończeniu
czynimy trzy pokłony.

Jeśli wypada święto Znalezienia czcigodnej głowy lub Świętych
czterdziestu męczenników, wtedy po skończeniu śpiewania Niech modlitwa
moja wznosi się, przy otwartej królewskiej bramie śpiewamy prokimenon,
lekcję, Alleluja, Ewangelię i pozostałe części według zwyczaju. Poza
świętem po: Niech moja modlitwa wznosi się, diakon mówi ektenię, a
kapłan modlitwę żarliwą. My zaś czynimy trzy pokłony i ma miejsce
dalsza część Liturgii uprzednio poświęconych Darów, zgodnie z
porządkiem w Euchologionach.

Należy wiedzieć, że po przeniesieniu świętych Darów i śpiewie: Teraz
moce niebios, czynimy trzy pokłony, mając odkryte głowy.

Niech będzie wiadomym, że gdy przenosi się Boskie Tajemnice, cały lud
i chórzyści kłaniają się pobożnie, upadłszy na twarze przed Chrystusem
Bogiem obecnym w Tajemnicach, ponieważ Dary są już poświęcone.

Koinonikon: Skosztujcie i zobaczcie jak dobry jest Pan. Alleluja, trzy
razy. Po otwarciu bramy mówi diakon: Podejdźcie z bojaźnią Bożą i
wiarą. My zaś czynimy jeden pokłon i śpiewamy: Błogosławię Pana w
każdym czasie. Chwała Jego na moich ustach. Alleluja, trzy razy. Po
ekfonesis kapłana: W każdym czasie, teraz i zawsze, i na wieki wieków,
chór: Amen. Niech się napełnią nasze usta wielbieniem Ciebie, Panie.
Po modlitwie odmawianej przed amboną: Niech imię Pańskie będzie
błogosławione, teraz i na wieki, i trzy pokłony. Będę błogosławił Pana
w każdym czasie, i rozdaje się antydoron. I pełne rozesłanie.

Taki porządek bywa w ciągu całej Czterdziesiątnicy, gdy ma miejsce
Liturgia uprzednio poświęconych Darów. Gdy nie ma Liturgii uprzednio
poświęconych Darów śpiewa się na nieszporach sześć sticher, prosomion
w Triodionie i w Menei. Chwała, i teraz. Teotokion według tonu Menei.
Do psalmów pochwalnych dodajemy isomelos Triodionu dwa razy i
męczennikom, który jest napisana na: Panie, wołam do Ciebie. Chwała, i
teraz. Teotokion tegoż tonu. I zwykłe zakończenie. Po wejściu do
jadalni spożywamy suchy post i pijemy sok z miodem. W czwartek tego
tygodnia nie przygotowujemy posiłku i pościmy aż do piątku. Dopiero
wtedy idziemy do jadalni na posiłek.

W środę pierwszego tygodnia na powieczerzu.

Początek jak w poprzednich dniach i śpiewamy wielki kanon świętego
ojca naszego Andrzeja z Krety.

Po każdym troparionie czynimy trzy pokłony, mówiąc: Zmiłuj się nad
nami, Boże, zmiłuj się.

Wielki kanon.

Pieśń 1

Hirmos: Wspomożyciel i obrońca stał się moim zbawieniem, to mój Bóg i
wysławię Go, Bóg Ojca mego i wywyższę Go, chwalebnie bowiem się
wysławił.

Zmiłuj się nade mną, Boże, zmiłuj się. Tropariony:

Przykazania Twe, Chryste, od młodości miałem w pogardzie, beztroski i
lekkomyślny przeszedłem przez życie. Dlatego wołam do Ciebie, Zbawco:
U kresu życia zechciej mnie ocalić!

Zmiłuj się nade mną, Boże, zmiłuj się.

Porzuconego przed wrotami Twymi, Zbawco, chociaż w starości nie zrzuć
mnie do piekła jako nieużytecznego, ale przed końcem daj mi
odpuszczenie grzechów jako Przyjaciel człowieka.

Zmiłuj się nade mną, Boże, zmiłuj się.

Roztrwoniłem bogactwo me w nierządzie, Zbawco, obce są mi owoce
pobożności, czując jednak głód wołam do Ciebie: Ojcze miłosierdzia,
pośpiesz i ulituj się nade mną!

Zmiłuj się nade mną, Boże, zmiłuj się.

Zgodnie z mymi zamysłami jestem tym człowiekiem, który wpadł między
zbójców. Teraz cały jestem przez nie poraniony i pokryty bliznami, ale
Ty sam, Chryste Zbawco, przyjdź i ulecz mnie.

Zmiłuj się nade mną, Boże, zmiłuj się.

Kapłan zobaczywszy mnie, przeszedł obok, i lewita widząc mnie w
biedzie, obnażonego, nie zauważył, ale Ty, Jezu, który zajaśniałeś z
Dziewicy, przyjdź i ulituj się nade mną.

Czcigodna Matko Mario, módl się za nami do Boga!

Daruj mi posłaną Tobie z wysoka przez Bożą Opatrzność świetlistą
łaskę, abym uniknął mroku żądz i gorliwie opiewał, Mario, wspaniałe
czyny Twego życia.

Chwała. Triadikon: Trójco nadprzyrodzona, czczona w Jedności, zabierz
ze mnie ciężkie brzemię grzechów i jako miłosierna daj mi łzy
serdecznej skruchy.

I teraz. Teotokion: Bogurodzico, nadziejo i obrono śpiewających Tobie,
zabierz ze mnie ciężkie brzemię grzechów i jako czysta Władczyni
przyjmij mnie, kajającego się.

Pieśń 2

Hirmos: Słuchajcie niebiosa i będę głosił, i śpiewał Chrystusowi,
który z Dziewicy przyszedł w ciele.

Zmiłuj się nade mną, Boże, zmiłuj się. Tropariony:

Z powodu braku wstrzemięźliwości upadłem jak Dawid i skalałem się, ale
obmyj także i mnie łzami, Zbawco.

Zmiłuj się nade mną, Boże, zmiłuj się.

Ani łez, ani pokuty, ani też pociechy nie mam, ale Ty sam, Zbawco,
jako Bóg, daruj mi je.

Zmiłuj się nade mną, Boże, zmiłuj się.

Zagubiłem początkowe piękno i wspaniałość moją, a teraz leżę nagi i
wstydzę się.

Zmiłuj się nade mną, Boże, zmiłuj się.

Bram Twoich nie zamykaj wtedy przede mną, Panie, Panie, ale otwórz je
dla mnie, pokutującego przed Tobą.

Zmiłuj się nade mną, Boże, zmiłuj się.

Usłysz westchnienia duszy mojej i przyjmij łzy mych oczu, Zbawco, i
zbaw mnie.

Zmiłuj się nade mną, Boże, zmiłuj się.

Przyjacielu człowieka, który chcesz wszystkich zbawić, przyjmij mnie i
przygarnij, jako Dobry, kajającego się.

Przenajświętsza Bogurodzico, zbaw nas.

Przeczysta Bogurodzico Dziewico, jedyna wielbiona przez wszystkich,
módl się gorliwie, abyśmy zostali zbawieni.

Inny hirmos: Patrzcie, patrzcie, że ja jestem Bogiem, który z manny
uczynił deszcz i z kamienia dawno temu wytoczył wodę memu ludowi na
pustyni, prawicą potężną i mocą moją.

Zmiłuj się nade mną, Boże, zmiłuj się. Tropariony:

Patrzcie, patrzcie, że ja jestem Bogiem. Usłysz, duszo moja, tak
wołającego Pana, porzuć poprzedni grzech i ulęknij się Pana, jako
sprawiedliwego i jako Sędziego, i Boga.

Zmiłuj się nade mną, Boże, zmiłuj się.

Komuż upodobniłaś się, bardzo grzeszna duszo, jak nie pierwszemu
Kainowi i owemu Lamechowi, okropnie poraziwszy ciało złymi czynami i
zabiwszy rozum bezsensownymi dążeniami.

Zmiłuj się nade mną, Boże, zmiłuj się.

Mając przed oczyma wszystkich żyjących przed Prawem, o duszo, ty nie
upodobniłaś się do Seta, nie naśladowałaś Enosza, ani Henocha przez
przemienienie, ani też Noego, lecz okazałaś się być obcą życiu
sprawiedliwych.

Zmiłuj się nade mną, Boże, zmiłuj się.

Ty jedna, duszo moja, otworzyłaś otchłań gniewu Twego Boga i zatopiłaś
jak ziemię, całe ciało i uczynki, i życie, i pozostałaś poza zbawczą
arką.

Czcigodna Matko Mario, módl się za nami do Boga!

Z całą gorliwością i miłością przybiegłaś do Chrystusa, porzuciwszy
poprzednią drogę grzechu i żyjąc na pustyni nie przebytej wypełniałaś
w czystości Boże Jego przykazania.

Chwała. Triadikon: Na mająca początku, niestworzona Trójco,
nierozdzielna Jedności! Przyjmij mnie, kajającego się, zbaw
grzesznego, ja jestem Twoim stworzeniem, nie odrzucaj lecz oszczędź i
zbaw mnie od ognistego osądzenia.

I teraz. Teotokion: Przeczysta Władczyni, Boga Rodzicielko, nadziejo
do Ciebie przybiegających i przystani przeżywających burze, modlitwami
Twymi skłoń ku miłosierdziu i ku mnie miłosiernego Stwórcę, i Syna
Twego.

Pieśń 3

Hirmos: Umocnij, Panie, na opoce Twoich przykazań wahające się serce
moje, albowiem Ty jeden jesteś Święty i Pan.

Zmiłuj się nade mną, Boże, zmiłuj się. Tropariony:

Nie odziedziczyłaś, nieszczęsna duszo, błogosławieństwa Sema i
rozległych posiadłości jak Jafet, nie otrzymałaś na ziemi
odpuszczenia.

Zmiłuj się nade mną, Boże, zmiłuj się.

Oddal się, duszo moja, od ziemi Haran, od grzechu, idź do ziemi zawsze
toczącej wiecznie żywą niezniszczalność, którą odziedziczył Abraham.

Zmiłuj się nade mną, Boże, zmiłuj się.

Słyszałaś, duszo moja, jak dawno temu Abraham porzucił ziemię ojcowską
i stał się wędrowcem, naśladuj więc jego zdecydowanie.

Zmiłuj się nade mną, Boże, zmiłuj się.

Ugościwszy Aniołów pod dębem w Mambre patriarcha otrzymał na starość,
jako zdobycz, obietnicę.

Zmiłuj się nade mną, Boże, zmiłuj się.

Wiedząc, nieszczęsna duszo, jak Izaak został tajemniczo złożony na
nową ofiarę całopalną Panu, naśladuj jego zdecydowanie.

Zmiłuj się nade mną, Boże, zmiłuj się.

Słyszałaś, duszo moja, że Izmael został wypędzony jako owoc
niewolnicy, bądź więc czujna, bacząc, abyś sama nie przecierpiała
czegoś podobnego za żądzę rozkoszy.

Czcigodna Matko Mario, módl się za nami do Boga!

Otoczony jestem, Matko, burzą i falami grzechów, ale Ty sama uratuj
mnie teraz i doprowadź do przystani Bożej pokuty.

Czcigodna Matko Mario, módl się za nami do Boga!

Gorącą modlitwę i teraz zanieś, Czcigodna, do miłosiernej Bogurodzicy
i swymi modlitwami otwórz mi wejście do Boga.

Chwała. Triadikon: Trójco prosta, niestworzona, Istoto bez początku,
wielbiona w Trzech Osobach, zbaw nas, z wiarą kłaniających się Twojej
władzy.

I teraz. Teotokion: Bogurodzico, któraś Syna Przedwiecznie zrodzonego
przez Ojca bez męża zrodziła w czasie, przedziwny to cud, mlekiem
karmiąc pozostałaś Dziewicą.

Pieśń 4

Hirmos: Usłyszał prorok o przyjściu Twoim, Panie, i uląkł się, że Ty
chcesz urodzić się z Dziewicy i objawić się ludziom, i powiedział:
Usłyszałem wieść od Ciebie i uląkłem się, chwała mocy Twojej, Panie.

Zmiłuj się nade mną, Boże, zmiłuj się. Tropariony:

Ciało moje skalałem, ducha zbezcześciłem, cały jestem pokryty ranami,
lecz Ty, Chryste, jako Lekarz ulecz jedno i drugie przez moją pokutę,
obmyj, oczyść, okaż czystszym od śniegu, mój Zbawco.

Zmiłuj się nade mną, Boże, zmiłuj się.

Ciało Twoje i Krew, Słowo, złożyłeś w ofierze, za wszystkich będąc
krzyżowanym. Ciało, aby mnie odnowić, a Krew, aby mnie obmyć, i ducha
oddałeś, Chryste, aby mnie doprowadzić do Twego Ojca.

Zmiłuj się nade mną, Boże, zmiłuj się.

Pośrodku ziemi uczyniłeś zbawienie, Miłosierny, abyśmy zostali
zbawieni. Dobrowolnie zostałeś ukrzyżowany na drzewie, otwiera się
zamknięty Eden, niebieskie i ziemskie stworzenia, i wszystkie zbawione
ludy kłaniają się Tobie.

Zmiłuj się nade mną, Boże, zmiłuj się.

Z boku Twego Krew i woda zarazem wytoczyły odpuszczenie grzechów,
niech będą dla mnie obmyciem i napojem, aby mnie oczyścić jednym i
drugim, namaszczając i napajając jako namaszczeniem i napojem
życiodajnymi słowami Twymi, Słowo.

Zmiłuj się nade mną, Boże, zmiłuj się.

Kościół ma kielich, życiodajny Twój bok, z którego wyciekły nam
podwójne potoki, odpuszczenia grzechów i zrozumienia, na obraz obu
Testamentów, Starego i Nowego, Zbawco nasz.

Zmiłuj się nade mną, Boże, zmiłuj się.

Jestem poza weselną komnatą, pozbawiony i wesela, i wieczerzy, lampa
pogasła, będąc bez oliwy, komnata zamknięta, gdy spałem, uczta
zakończona, a ja mając związane ręce i nogi zostałem precz wyrzucony.

Chwała. Triadikon: Nierozdzielnym co do istoty, niepoplątanym co do
Osób, teologicznie wyznaję Ciebie, Troiście Jedyne Bóstwo,
współkrólujące i współtronujące, śpiewam Tobie wielką pieśń, w
niebieskich przybytkach trzykrotnie śpiewaną.

I teraz. Teotokion: I rodzisz, i jesteś Dziewicą, i w obu wypadkach
pozostajesz w istocie Dziewicą. Zrodzony przez Ciebie odnawia prawa
natury, łono dziewicze rodzi, bo gdy Bóg zechce, zwyciężony jest
porządek natury, On bowiem czyni to, co zechce.

Pieśń 5

Hirmos: Czuwającego w nocy oświeć mnie, proszę, Przyjacielu człowieka,
kieruj mnie ku Twoim nakazom i naucz mnie, Zbawco, pełnić wolę Twoją.

Zmiłuj się nade mną, Boże, zmiłuj się. Tropariony:

W swoim okrucieństwie stałem się jak okrutny faraon, w ciele i w
duszy, jestem Jannes i Jambres, zagubiony duchem, lecz pomóż mi,
Władco.

Zmiłuj się nade mną, Boże, zmiłuj się.

Skalałem, nieszczęsny, swój rozum, lecz obmyj mnie, Władco, w kąpieli
moich łez, błagam Cię, i wybiel, jak śnieg, szatę mego ciała.

Zmiłuj się nade mną, Boże, zmiłuj się.

Kiedy badam swe czyny, Zbawco, to widzę, że wszystkich ludzi
przewyższyłem w grzechach, gdyż zgrzeszyłem mędrkując rozumem, a nie z
niewiedzy.

Zmiłuj się nade mną, Boże, zmiłuj się.

Oszczędź, oszczędź, Panie, stworzenie Twoje, zgrzeszyłem, przebacz mi,
bowiem Ty jeden czysty jesteś z natury, i poza Tobą nikt inny nie jest
wolny od skalania.

Zmiłuj się nade mną, Boże, zmiłuj się.

Będąc Bogiem Ty dla mnie wziąłeś mój obraz i czyniłeś cuda,
uzdrawiałeś trędowatych, wzmocniłeś sparaliżowanego, zatrzymałeś
krwawienie cierpiącej na krwotok poprzez dotknięcie Twych szat,
Zbawco.

Czcigodna Matko Mario, módl się za nami do Boga!

Przeszłaś wody Jordanu i odnalazłaś pokój bez boleści, porzuciwszy
rozkosze ciała, od których wybaw i nas swoimi modlitwami, Czcigodna.

Chwała. Triadikon: Ciebie, Trójco, sławimy, jedynego Boga: Święty,
Święty, Święty jesteś Ojcze, Synu i Duchu, prosta Istoto, jedności
zawsze wywyższana.

I teraz. Teotokion: W Tobie, niezniszczalna, nieznająca męża, Matko
Dziewico, Bóg, który stworzył wieki przyodział się w moje ciało i
zjednoczył z sobą ludzką naturę.

Pieśń 6

Hirmos: Wezwałem z całego serca ku miłosiernemu Bogu i usłyszał mnie z
otchłani Hadesu, i wyprowadził moje życie ze zniszczenia.

Zmiłuj się nade mną, Boże, zmiłuj się. Tropariony:

Powstań i zwycięż pokusy cielesne, jak Jozue Amaleka, zawsze
zwyciężając i owych Gabaonitów, oszukańcze zamysły.

Zmiłuj się nade mną, Boże, zmiłuj się.

Przejdź, duszo, naturalnie przebiegający czas, jak niegdyś arka przez
Jordan, i stań się dziedziczką owej ziemi na wypełnienie obietnicy,
jak nakazuje Bóg.

Zmiłuj się nade mną, Boże, zmiłuj się.

Jak wybawiłeś wołającego Piotra, tak pośpiesz zbawić i mnie, Zbawco,
od bestii wybaw mnie, wyciągnij swoją rękę i wyprowadź z głębi
grzechu.

Zmiłuj się nade mną, Boże, zmiłuj się.

Spokojną przystań widzę w Tobie, Władco, Władco Chryste, pośpiesz
wybawić mnie z nieprzebytych głębin grzechu i rozpaczy.

Chwała. Triadikon: Jestem Trójcą prostą, niepodzielną, podzielną w
Osobach i jednością, zjednoczoną w istocie, głosi Ojciec, Syn i Boży
Duch.

I teraz. Teotokion: Łono Twoje zrodziło nam Boga, który przyjął naszą
postać. Błagaj Go jako Stwórcę swego, Bogurodzico, abyśmy zostali
usprawiedliwieni przez modlitwy Twoje.

Panie zmiłuj się, trzy razy. Chwała, i teraz.

Kontakion, ton 6: Duszo moja, duszo moja, powstań, czemu śpisz? Koniec
przybliża się i ty smucisz się. Przebudź się, aby oszczędził cię
Chrystus Bóg, wszędzie będący i wszystko wypełniający.

Pieśń 7

Hirmos: Zgrzeszyliśmy, nieprawie żyliśmy, niesprawiedliwie
postępowaliśmy przed Tobą, nie zachowaliśmy, nie wypełnialiśmy tego,
co nam przykazałeś, lecz nie odrzucaj nas do końca, ojców Boże.

Zmiłuj się nade mną, Boże, zmiłuj się. Tropariony:

Dobrowolnie przyswoiłaś sobie, duszo, przestępstwa Manassesa,
postawiwszy zamiast idoli żądze i pomnożywszy obrzydliwość, ale
gorliwie naśladuj też jego pokutę z uczuciem rozrzewnienia.

Zmiłuj się nade mną, Boże, zmiłuj się.

Naśladowałaś Achaba w obrzydliwościach, duszo moja, biada mi, stałaś
się mieszkaniem cielesnych nieczystości i pełnym wstydu naczyniem
żądz. Przeto westchnij z głębi swej duszy i mów Bogu grzechy swoje.

Zmiłuj się nade mną, Boże, zmiłuj się.

Zamknęło się dla ciebie, duszo, niebo, i głód Boży cię dosięgnął, jak
niegdyś Achaba za to, że nie posłuchał słów Eliasza z Tiszbe, ale
naśladuj wdowę z Sarepty, nakarm duszę proroka.

Zmiłuj się nade mną, Boże, zmiłuj się.

Eliasz spalił niegdyś sto sług Izebel, gdy niszczył obrzydliwość jej
proroków na oskarżenie Achaba, a ty, duszo, unikaj naśladowania ich
obu i umacniaj się.

Chwała. Triadikon: Trójca prosta, niepodzielna, współistotna, jedna
natura, światłości i światłość, trzej święci i jeden święty Bóg
Trójca, wywyższany w pieśniach. Zaśpiewaj więc i ty, duszo, wysław
Życie i Życia, Boga wszystkich.

I teraz. Teotokion: Śpiewamy Tobie, błogosławimy Ciebie, kłaniamy się
Tobie, Rodzicielko Boga, Ty bowiem zrodziłaś Jednego z niepodzielnej
Trójcy, Chrystusa Boga, i sama otworzyłaś nam, żyjącym na ziemi,
przybytki nieba.

Pieśń 8

Hirmos: Którego niebieskie zastępy sławią i drżą przed Nim Cherubini,
i Serafini, wszystko, co oddycha, i całe stworzenie niech opiewa,
błogosławi i wywyższa na wszystkie wieki.

Zmiłuj się nade mną, Boże, zmiłuj się. Tropariony:

Sprawiedliwy Sędzio, Zbawco, zmiłuj się i wybaw mnie od ognia i kary,
którym powinienem być sprawiedliwie poddany na sądzie, przebacz mi
przed końcem mego życia, dawszy mi cnotę i pokutę.

Zmiłuj się nade mną, Boże, zmiłuj się.

Jak łotr wołam do Ciebie: „Zmiłuj się nade mną”, jak Piotr gorzko
płaczę, Zbawco, jak celnik wołam do Ciebie, przelewam łzy jak
nierządnica, przyjmij moje łkanie, jak niegdyś kobiety kananejskiej.

Zmiłuj się nade mną, Boże, zmiłuj się.

Ulecz gnicie pokornej duszy mojej, jedyny Lekarzu, Zbawco, nałóż mi
plaster, olej i wino, dzieła pokuty, łzy pociechy.

Zmiłuj się nade mną, Boże, zmiłuj się.

Naśladując kobietę kananejską i ja wołam do Syna Dawidowego: „Zmiłuj
się nade mną!” Dotykam Jego szaty jak cierpiąca na krwotok, płaczę jak
Marta i Maria nad Łazarzem.

Chwała. Triadikon: Przedwieczny Ojcze, Współprzedwieczny Synu,
Pocieszycielu Łaskawy, Duchu Sprawiedliwy, Rodzicielu Boga Słowa,
Słowo Przedwiecznego Ojca, Duchu Żywy i Stwarzający, Trójco Jedyna,
zmiłuj się nade mną.

I teraz. Teotokion: Jakby z purpury ciała Twego, Przeczysta, wewnątrz
łona Twego utkana została purpura ciała Emanuela, przeto Ciebie, jako
Bogurodzicę, zaprawdę czcimy.

Pieśń 9

Hirmos: Niewypowiedziane zrodzenie z poczęcia bez nasienia,
niezniszczalny owoc Matki nie znającej męża, zrodzenie bowiem Boga
odnawia naturę. Przeto wszystkie pokolenia Ciebie, jako Bożą
Oblubienicę-Matkę, prawowiernie wysławiają.

Zmiłuj się nade mną, Boże, zmiłuj się. Tropariony:

Lecząc choroby Chrystus głosił słowo ubogim, leczył kalekich, jadł z
celnikami, rozmawiał z grzesznikami i dotknięciem ręki przywrócił
córce Jaira duszę, która wyszła już z ciała.

Zmiłuj się nade mną, Boże, zmiłuj się.

Celnik zbawił się i nierządnica stała się cnotliwą, a pełen pychy
faryzeusz został osądzony. Pierwszy wołał „Bądź miłosierny” oraz
„Zmiłuj się nade mną”, a ten ostatni z pychą ogłaszał „Boże, dziękuję
tobie” i inne bezsensowne słowa.

Zmiłuj się nade mną, Boże, zmiłuj się.

Zacheusz był celnikiem, jednakże zbawił się, Szymon faryzeusz zgorszył
się, a nierządnica otrzymała odpuszczenie grzechów od mającego władzę
darowania grzechów, przeto, duszo, staraj się ją w tym naśladować.

Zmiłuj się nade mną, Boże, zmiłuj się.

Biedna duszo moja, nie naśladowałaś nierządnicy, która wziąwszy
naczynie z olejkiem namaszczała ze łzami i wycierała włosami nogi
Zbawiciela, który podarł rękopis naszych dawnych grzechów.

Zmiłuj się nade mną, Boże, zmiłuj się.

Wiesz, duszo moja, jak przeklęte zostały miasta, którym Chrystus
głosił Ewangelię. Ulęknij się tego przykładu, aby i tobie nie stało
się tak, jak im, Władca bowiem upodobnił je do Sodomian i osądził aż
do otchłani.

Zmiłuj się nade mną, Boże, zmiłuj się.

Nie okaż się, duszo moja, w rozpaczy gorszej niż Kananejka zanim
usłyszała, że jej córka jest uzdrowiona słowem Bożym za jej wiarę.
„Synu Dawida, zbaw i mnie”, wołaj z głębi serca do Chrystusa jak ona.

Chwała. Triadikon: Ojca wysławmy, Syna wywyższajmy, Bożemu Duchowi z
wiarą pokłońmy się, Trójcy Niepodzielnej, Jednej w naturze, jako
Światłości i Światłościom, Życiu i Życiom, Życie dającej i
oświecającej krańce ziemi.

I teraz. Teotokion: Ochraniaj miasto Twoje, przeczysta Rodzicielko
Boga, w Tobie bowiem ono wiernie króluje i w Tobie umacnia się, przez
Ciebie zwyciężając zwycięża wszelką pokusę, zniewala wrogów i trzyma
ich w posłuszeństwie.

Czcigodny Ojcze Andrzeju, módl się za nami do Boga!

Andrzeju czcigodny i Ojcze najbłogosławieńszy, Pasterzu Krety, nie
przestawaj modlić się za śpiewających Tobie, abyśmy wszyscy zostali
wybawieni od gniewu, bólu, zniszczenia i niezliczonych grzechów,
wiernie czcząc pamięć Twoją.

Następnie oba chóry, zebrawszy się razem, śpiewają hirmos:

Niewypowiedziane zrodzenie z poczęcia bez nasienia, niezniszczalny
owoc Matki nie znającej męża, zrodzenie bowiem Boga odnawia naturę.
Przeto wszystkie pokolenia Ciebie, jako Bożą Oblubienicę-Matkę,
prawowiernie wysławiają.

Następuje dalszy ciąg powieczerza.
