W poniedziałek trzeciego tygodnia postu,

na jutrzni triadikony tonu. Po pierwszej recytacji Psałterza

mówimy katyzmy poetyckie Oktoechosu według wypadającego tonu.

Po drugiej recytacji Psałterza katyzma poetycka kyr Józefa. Ton 8:

Prosomion: Nakazane tajemnie.

Ogniem wstrzemięźliwości spalmy wszyscy ciernie buntu żądz i ów
płomień niegasnący wygaśmy teraz strumieniami łez, wołając do chcącego
sądzić całą ziemię: Zbawco łaskawy Panie, zachowaj nas nieosądzonymi,
podając nam odpuszczenie grzechów.

Teotokion. Prosomion.

Przez Boga otoczona łaską, czysta, błogosławiona, ze względu na
miłosierdzie zmiłowań z Ciebie zrodzonego, z mocami niebios i z
archaniołami, i ze wszystkimi bezcielesnymi módl się nieustannie za
nami, aby dano nam przebaczenie przed końcem, oczyszczenie grzechów i
życia poprawę, abyśmy znaleźli miłosierdzie.

Po trzeciej recytacji Psałterza katyzma poetycka kyr Teodora. Ton 8:

Prosomion: Nakazane tajemnie.

Trójco Święta i Czcigodna, zachowujących post w trzecim tygodniu
zachowaj całymi i nieosądzonymi, pozwól im szybko spędzić także
pozostały czas postu i wypełnić wszystkie Twoje przykazania, abyśmy
przez to bez osądzenia osiągnęli widzenie przesławnego
Zmartwychwstania, przynosząc śpiew chwały.

Teotokion: Orędowniczko wiernych, Rodzicielko Boga, radości
zasmuconych i wielka pociecho narzekających, z Twego najświętszego
łona, Dziewico, rodzącego w nadprzyrodzony sposób, módl się
nieustannie za nami z aniołami i księstwami, abyśmy zostali wybawieni
w czasie doświadczenia ze strasznego osądzenia.

Kanon z Menei i trójpieśń kyr Józefa. I recytujemy pieśń. Ton 8:

Pieśń 1

Hirmos: Pieśń poślemy, ludzie.

Mając jako Bóg miłosierdzie, przyjmij mnie kajającego się, który
spędziłem nierządnie moje życie, wołającego do Ciebie: Zgrzeszyłem,
nie potrzebuję oszczerców, przynosząc wstyd moich czynów.

Porzuciwszy pokarm anielski upodobniłem się do zwierząt, zawsze
karmiąc się skalanym złem, lecz nawracającego się przyjmij mnie jako
jednego z Twoich najemników, Ojcze niebieski.

Wszyscy pozostawiając noc rozkoszy z pokarmów, wierni, przystąpmy
gorliwie do światłości prawdy, abyśmy stali się godnymi świetlistej
uczty.

Teotokion: Raduj się najświętsza świątynio, runo zroszone przez Boga,
zapieczętowane źródło strumieni nieśmiertelności, ochraniaj Twoją
owczarnię, Władczyni, przed wszystkimi napaściami nieprzyjaciół.

Inny kanon. Poemat kyr Teodora. Ton ten sam:

Hirmos: Śpiewajmy Bogu.

Teraz w tygodniach trzech, jak dawno temu w ciągu dni trzech Izrael,
oczyścimy się, bracia, a osiągniemy górę modlitw i usłyszawszy stamtąd
Boży głos, zaśpiewamy Chrystusowi.

Jak Samson umocniwszy się postem, przyjdźcie i jak innego zwierza
porazimy czarnego biesa, ludzie, i Dalila nie zaśmieje się z
oszukujących nas żądz.

Chwała. Triadikon: Jak cherubini opiewam Trzech, Twoje święte Bóstwo,
Światłości i Światłość, Żywot i Żywoty, Boga rodzącego, Boga
zrodzonego, Boga od Ojca pochodzącego, Ducha Żywego.

I teraz. Teotokion: Raduj się, radości Ewy, bowiem jej smutek ustał
przez Twoje zrodzenie, Czysta. Raduj się, świetlisty obłoku
niezachodzącej Światłości, z którego zajaśniał Chrystus Bóg.

Chwała Tobie, Boże nasz, chwała Tobie.

Uzbrójmy się i my w wiarę jak Dawid, abyśmy pokorną mądrością pokonali
innego Goliata, czyli odrzuciwszy pełen pychy rozum zrazem posiekali
ciemności żądz.

Katabasja: Śpiewajmy Bogu, który z gorzkiej niewoli faraona wybawił
Izraela, kierował nim ognistym słupem i jaśniejącym obłokiem, albowiem
się wysławił.

Pieśń 8

Hirmos: Wielce wymowny.

Roztrwoniwszy z nierządnicami bogactwo ojcowskie, wygnany zostałem z
przedsionków łaski, nieszczęsny, lecz przyjmij mnie, Ojcze, ze względu
na niezmierzone miłosierdzie.

W jaśniejący post oświecani światłem miłosierdzia oświecimy się,
będziemy jaśniejący, aby uniknąć ciemności grzechu.

Modli się do Ciebie chór bezcielesnych, cherubini modlą się i zastępy
świętych, abyś wielce miłosierny Chryste, zbawił dusze nasze.

Teotokion: Ty, któraś poczęła nieuprawiany szczep winny, uczyń mnie
wstrzemięźliwym, omroczonego pijaństwem grzechu, Bogurodzico Dziewico,
nadziejo dusz naszych.

Inny hirmos: Ty, który pokrywasz wodami.

Przyjdźcie, rozkoszujmy się postem, bracia, skarbnicą ojcowską, cudnym
majątkiem, matką wszystkich służących Władcy Chrystusowi, bracia,
bowiem on umacnia ciało oraz oświeca rozum i serce.

Naśladuj, duszo, cudownego Gedeona, przynosząc Chrystusowi cnoty,
wiarę, nadzieję i miłość, wyjdź zabijając obcoplemiennie żądze, jak
Gedeon z trzystoma zniszczył plemię Madianitów.

Chwała. Triadikon: Sławię Ciebie jako Trójcę i jako Jednej śpiewam
Tobie, Bóstwo jedno, Ojcze wszechmogący i współwładczy Synu, Duchu
Święty, jedna natura, wszechwładne panowanie, jedno królestwo
wielbione w Trzech nakreśleniach.

I teraz. Teotokion: Ty, która w zrodzeniu w nadprzyrodzony sposób
uniknęłaś bólów, poznałaś je w czcigodnej męce zrodzonego przez
Ciebie, i boleściwie patrząc na Ciebie z woli Żydów przygwożdżonego do
krzyża, a Ty na wodach umocniłeś ziemię.

Chwała Tobie, Boże nasz, chwałą Tobie.

Gdy przyjdziesz w Twojej chwale sądzić całą ziemię, z tysiącami i
miriadami Twoich mocy, wtedy oszczędź mnie, Panie, przebacz i wybaw z
osądzenia, nie zawstydź mnie, ani też nie osądź na wieczny ogień.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Ty, który pokrywasz wodami góry swoje i piaskiem wyznaczasz
granicę morzu, i wszystko utrzymujesz, Tobie śpiewa słońce, Ciebie
sławi księżyc, Tobie przynosi pieśń całe stworzenie jako Stwórcy
wszystkiego na wieki.

Pieśń 9

Hirmos: Wyjawione na górze Dawcy Prawa w ogniu i krzewie zrodzenie
zawsze Dziewicy na zbawienie nas, wiernych, niemilknącymi pieśniami
uwielbiajmy.

Oddaliłem się od Twojej miłości, Ojcze, i dobrowolnymi poruszeniami
rozkoszy zniewoliłem się, nawracającego się przyjmij jak syna
marnotrawnego, Jeden bowiem jesteś wielce miłosierny.

Okazałem się niepłodnym drzewem figowym, czyniąc tylko jedno zło,
nieszczęsny, wyjednałem sobie ogień, Ty przeto, Panie, okaż mnie
przynoszącym owoce, przynoszącym Tobie dobre czyny.

Pość, duszo moja, od złości i zła, powstrzymuj się od gniewu,
gwałtowności i wszelkiego grzechu. Takiego bowiem postu pragnie Jezus,
Przyjaciel człowieka, Nóg nasz.

Teotokion: Ty jesteś naszym orężem i murem obronnym, Bogurodzico, ty
jesteś wspomożeniem do Ciebie przybiegających. Także i teraz modlimy
się do Ciebie, abyśmy zostali wybawieni od wrogów naszych.

Inny hirmos: Wysławiamy Ciebie.

Czysty post, przynieśmy odrzucenie złych czynów, jako dary przyjemne
Chrystusowi Bogu naszemu.

Dowiedziawszy się, duszo, jak dawno temu Elizeusz karmił proroków,
karm się gorliwie, dziękując Chrystusowi.

Chwała. Triadikon: Opiewam Ciebie, trójhipostatyczne jedyne Bóstwo,
Osób postacie, Ojca niemającego początku i Syna, i Ducha Żywego.

I teraz. Teotokion: Matko Boga, Dziewico, pałacu niebieskiego Króla
Chrystusa, zbaw Twoimi modlitwami tych, którzy z miłością Tobie
śpiewają.

Chwała Tobie, Boże nasz, chwała Tobie.

Daniel w jamie ujarzmił zwierzęta wędzidłem wstrzemięźliwości, i my
poszcząc ujarzmimy żądze.

Katabasja: Wysławiamy Ciebie, najnieskalańszą Matkę Chrystusa, Boga
naszego, którą ocienił Duch Święty.

Fotagogikon dnia.

Do psalmów pochwalnych dodajemy isomelos dnia, ton 4:

Przyoblokłem się w okropną plugawość moich grzechów i zostałem wygnany
z radości uczty weselnej, ulituj się nade mną w niewypowiedzianej
Twojej łaskawości, Boże, jak nad synem marnotrawnym, i zmiłuj się nade
mną.

Męczennikom: Któż nie zadziwi się, święci męczennicy, widząc zwycięski
wysiłek, który podjęliście? Albowiem będąc w ciele zwyciężyliście
bezcielesnego wroga, wyznając Chrystusa i uzbroiliście się w krzyż,
przeto okazaliście się godnymi przepędzania demonów i zwycięzcami
barbarzyńców, módlcie się nieustannie o zbawienie dusz naszych.

Chwała, i teraz. Teotokion, ton 4: Świeco niegasnąca, tronie
sprawiedliwy, przeczysta Bogurodzico, módl się o zbawienie dusz
naszych.

Na szóstej godzinie troparion proroctwa, ton 4:

Skoro jesteśmy słabi i osłabieni przez grzechy, ulecz nasze rany,
Lekarzu dusz naszych, znający rozum ludzki, Przyjacielu człowieka.

Prokimenon, Psalm 41, ton 4: Pieśń moja jest modlitwą do Boga życia
mego. Powiem Bogu: Wspomożycielem moim jesteś. Stichos: Jak jeleń
pragnie źródeł wodnych, tak dusza moja pragnie Ciebie. Boże.

Czytanie Proroctwa Izajasza (8, 13-23; 9, 1-7).

Pana Mocy, Jego uświęćcie i On będzie tobie ku bojaźni. A jeśli
będziesz mieć w Nim nadzieję, będzie tobie ku uświęceniu i nie
potkniesz się o kamień potykania, ani też o kamień upadku. Domowi zaś
Jakuba będzie siecią i pułapką siedzący w Jerozolimie. Przeto liczni
osłabną i upadną, i zostaną skruszeni, przybliżą się i pojmani zostaną
ludzie będący w twierdzy. Wtedy okazani zostaną pieczętujący Zakon,
aby się nie uczyć. I rzekną: „Poczekam na Boga odwracającego oblicze
swoje od domu Jakuba i będę w Nim miał nadzieję. Oto ja i dzieci,
które dał mi Bóg”. I będą znaki i cuda w domu Izraela od Pana
Zastępów, który mieszka na górze Syjon. A jeśli powiedzą wam:
„Poszukajcie wywoływaczy duchów i wróżbitów, szepczących i mówiących
zaklęcia, którzy badają martwych”. Zakon bowiem dał na pomoc, niech
powiedzą mi to słowo, a niech nie dają mi darów. Przyjdzie na was
okrutny głód i stanie się, że gdy odczujecie głód, będziecie smutni i
złe rzeczy powiecie księciu i ojczyźnie. Wejrzą na niebo wysoko i na
ziemię nisko spojrzą, a oto ubóstwo, ciemność, smutek, ciasnota i
ciemność, i nic nie widać. I pozostanie w ciasnocie tej aż do czasu.
Oto w dawnych czasach upokorzył na krótko kraj Zabulona i ziemię
Neftalego, i innych żyjących nad morzem, i okolice Jordanu. Galilea
pogan, ludzie chodzący w ciemności ujrzeli światłość wielką. Żyjący w
krainie i cieniu śmierci, światłość wam zajaśnieje. Pomnożyłeś ludzi,
których wywiodłeś w weselu Twoim, i rozweselą się przed Tobą jak
weselą się na żniwo i jak raduje się mający zysk. Albowiem zabrane
zostanie jarzmo leżące na nich i laska będąca na ich szyi, laskę
bowiem ciemiężców zniszczy Pan, jak w dniu klęski Madianitów. Wszelka
bowiem odzież zostanie zabrana podstępem i szata oddana, aby zostały
spalone ogniem. Albowiem Dziecię nam się urodziło, Syn został nam
dany, jego panowanie jest na ramieniu Jego, i nazwane zostanie imię
Jego Wielkiej Rady Anioł, cudowny doradca, Bóg mocny, Władca, Książę
pokoju, Ojciec przyszłego wieku. Sprowadzę bowiem pokój książąt, pokój
i zdrowie. Wielkie będzie Jego panowanie i pokoju Jego nie będzie
granic, na tronie Dawida i nad królestwem Jego, które On utwierdzi i
umocni w sądzie i sprawiedliwości, odtąd i na wieki. Gorliwość Pana
Zastępów dokona tego.

Prokimenon, Psalm 42, ton 6: Zbawienie oblicza mego i Bóg mój.
Stichos: Sądź mnie, Boże, i broń sprawy mojej.

W poniedziałek trzeciego tygodnia postu wieczorem,

do Panie, wołam do Ciebie, dodajemy sześć stichosów i śpiewamy te oto
isomelosy trójpieśni

i trzy z Menei.

Stichery isomelosy kyr Józefa. Ton 1:

Prosomion: Sławni męczennicy.

Umiłujmy post, który okropne żądze duszy pozbawia sił przez działanie
Ducha, umacnia Boże czyny i rozum podnosi do nieba, post orędujący
przebaczenie popełnionych grzechów, dawane przez szczodrego Boga.

Isomelos:

Całe moje życie, nieszczęsny, haniebnie zmarnowałem z nierządnicami,
Panie, jak marnotrawny wołam z rozrzewnieniem: Ojcze niebieski,
zgrzeszyłem, oczyść i zbaw mnie, nie odrzucaj mnie, chociaż sam
oddaliłem się od Ciebie i sam pozbawiłem się teraz Boskich bogactw.

Inna stichera isomelos kyr Teodora. Ton 3. Prosomion:

Przyjdźcie, wszyscy, i pozdrawiając czcigodną wstrzemięźliwość na
cymbałach psalmu, zawołajmy: W nim bowiem rozerwiemy pełnego zła
duchowego węża. Przeto z odwagą zawołajmy do Chrystusa: Pozwól,
Zbawco, bez osądzenia zobaczyć Twój najświętszy krzyż i pokłonić się,
świetliście świętując w psalmach i pieśniach.

Trzy z Menei. Chwała, i teraz. Teotokion.

Prokimenon, Psalm 43, ton 4: W Bogu chlubić się będziemy dzień cały i
imię Twoje wysławiać będziemy na wieki. Stichos: Boże, usłyszeliśmy na
własne uszy i ojcowie nasi opowiedzieli nam.

Czytanie Księgi Rodzaju (6, 9-22).

Noe, człowiek prawy, wyróżniał się nieskazitelnością wśród w pokoleniu
swoim, Noe dobrze czynił przed Bogiem. A Noe zrodził trzech synów:
Sema, Chama i Jafeta. Ziemia została skażona przed Bogiem i napełniła
się niesprawiedliwością. Gdy Bóg widział, iż ziemia jest skażona, że
wszyscy ludzie postępują na ziemi niegodziwie, rzekł Pan Bóg do Noego:
„Postanowiłem położyć kres istnieniu wszystkich ludzi, bo ziemia jest
pełna ich niesprawiedliwości. Zatem Ja zniszczę ich wraz z całą
ziemią. Ty zaś zbuduj sobie arkę z drzewa żywicznego czworokątnego,
uczyń w arce przegrody i powlecz ją smołą wewnątrz i zewnątrz. A oto,
jak masz wykonać arkę: trzysta łokci długość arki, pięćdziesiąt łokci
jej szerokość i jej wysokość trzydzieści łokci. Nakrycie arki,
przepuszczające światło, sporządzisz na łokieć wysokie, zrobisz
wejście do arki w jej bocznej ścianie; uczyń pomieszczenia dolne,
drugie i trzecie. Ja zaś sprowadzę potop, wodę na ziemię, aby
zniszczyć wszelkie ciało pod niebem, w którym jest dech życia.
Wszystko, co istnieje na ziemi, wyginie. Z tobą zawrę przymierze.
Wejdziesz przeto do arki Ty i synowie twoi, i żona twoja, i żony twych
synów z tobą. Spośród wszystkich bydląt i wszystkich gadów, i
wszystkich zwierząt, i z wszelkiego ciała wprowadzisz do arki po
parze, samca i samicę, aby ocalały wraz z tobą. Z każdego gatunku
ptactwa, bydła i wszystkich gadów pełzających po ziemi po parze, samca
i samicę według ich gatunków, niechaj wejdą do ciebie, aby nie
wyginęły. A ty nabierz sobie wszelkiej żywności, wszystkiego, co
nadaje się do jedzenia, i zgromadź u siebie, aby była na pokarm dla
ciebie i na paszę dla zwierząt”. I Noe wykonał wszystko tak, jak Pan
Bóg polecił mu uczynić.

Prokimenon, Psalm 44, ton 6: Wspomnę imię Twoje w każdym pokoleniu i
pokoleniu. Stichos: Serce moje wyrzekło dobre słowo, opowiadam dzieła
me królowi.

Czytanie Księgi Przysłów (8, 1-21).

Synu, głoś mądrość, aby rozum posłuchał ciebie. Na wysokich jest
szczytach, stoi pośrodku dróg, przy bramach miejskich zasiada, w
przejściach głos swój podnosi: „Was, ludzie, błagam i wołam moim
głosem do synów ludzkich. Zrozumcie mnie, prostaczkowie, uczcie się
mądrości, a nierozumni niech nabiorą rozsądku! Posłuchajcie mnie:
mówię rzeczy wzniosłe, z warg moich wychodzi prawość. Albowiem prawdy
nauczyło się moje podniebienie, wstrętne są mi wargi fałszywe. Moje
wszystkie mowy są słuszne, nie ma w nich fałszu i krętactwa, dla
rozumnych one wszystkie są jasne, prawe dla tych, którzy mają rozum.
Przyjmijcie naukę, a nie srebro, i wiedzę, a nie złoto najczystsze.
Lepsza bowiem jest mądrość niż drogocenne kamienie, nic drogocennego
nie jest jej godne. Ja jestem Mądrością. Bliska jest mi roztropność i
rozum, mam wiedzę głęboką. Bojaźnią Pańską nienawidzi
niesprawiedliwości, dumy i pychy oraz złych dróg. Znienawidziłam
nieprawe drogi złych. Moja jest rada i stałość, moja jest rozwaga,
moja też moc. Dzięki mnie królowie panują i słusznie wyrokują możni.
Dzięki mnie rządzą władcy i wielmoże, dzięki mnie panują na ziemi. Ja
kocham tych, którzy mnie kochają, poszukujący mnie znajdzie łaskę.
Moje jest bogactwo i sława, wspaniałe dobra i sprawiedliwość. Mój owoc
jest cenniejszy niż złoto i drogocenne kamienie, a moje plony są
droższe od wybornego srebra. Chodzę drogami prawdy i żyję pośród
ścieżek usprawiedliwienia. Rozdzielę kochającym mnie majątek i
skarbnice ich napełnię dobrami.

Na stichownie isomelos dnia. Ton 2:

Ojcze dobry, we wszystkim, co mi dałeś, obnażyło mnie szaleństwo moje.
Oddaliłem się od Ciebie i stałem się niewolnikiem obcego obywatela,
pasłem okropne zwierzęta i nawet nie mogłem się nasycić ich pokarmem.
Przeto przybiegłem do Ciebie, znając Twoją łaskawość: Przykryj moją
nagość Twoją przyjaźnią do człowieka i zbaw mnie.

Męczennikom: Dzięki świętym męczennikom modlącym się za nami i
śpiewającym Chrystusowi, ustało wszelkie oszustwo i rodzaj ludzki
zbawia się przez wiarę.

Chwała, i teraz. Teotokion, ton 2: Z Twego dziewiczego łona Światłość
zajaśniała światu, słowem Słowo. Módl się do Niego, czcigodna i
najświętsza Dziewico, aby nasze dusze zostały wybawione z wrogich
sieci.

We wtorek trzeciego tygodnia postu na jutrzni,

triadikony tonu. Po pierwszej recytacji Psałterza katyzmy poetyckie
Oktoechosu.

Po drugiej recytacji Psałterza katyzma poetycka kyr Józefa. Ton 1:

Prosomion: Mimo kamienia zapieczętowanego.

Oczyśćmy siebie przez post i modlitwę, troską o ubogich zadowólmy
Bogu. Westchnijmy, zapłaczmy gorąco, albowiem mamy czas nawrócenia,
abyśmy wybawili się z wiecznego płaczu w płomieniu gehenny, chwałę
oddając Chrystusowi, który wszystkim ludziom wyznaczył pokutę
kierującą myśli ku prawości.

Teotokion: Wyciągnąwszy Twoje Boskie ręce, którymi nosiłaś Stwórcę
wcielonego Bóstwem, Dziewico najświętsza, ubłagaj Go, abyśmy wybawili
się od pokus, żądz i nieszczęść, wysławiający Ciebie z miłością i
wołający do Ciebie: Chwała wcielonemu w Ciebie, chwała przychodzącemu
z Ciebie, chwała wyzwalającemu nas przez Twoje zrodzenie.

Po trzeciej recytacji Psałterza katyzma poetycka kyr Teodora. Ton 3:

Prosomion: Niech się weselą.

Weseląc się postem, radując się pieśniami i przez modlitwy odnosząc
zwycięstwo nad wszystkimi żądzami, zdepczmy pułapki Beliara, zawołajmy
do Chrystusa tak oto: Pozwól nam zobaczyć krzyż Twój, jako Szczodry,
dając nam wielkie miłosierdzie.

Teotokion:

Prosomion: Gabriel zadziwił się pięknem Twego dziewictwa.

Pobłogosławiona przez Boga Matko Dziewico, ulecz moją chorującą duszę,
albowiem jestem ogarnięty przez okropne grzechy, Bogurodzico. Przeto
wołam do Ciebie westchnieniami mego serca: Przyjmij mnie, Nieskalana,
wielce grzesznego, abym z odwagą wołał do Ciebie: Raduj się,
mieszkanie Boga.

Kanon z Menei i trójpieśń kyr Józefa. I recytujemy pieśń biblijną. Ton
1:

Pieśń 2

Hirmos: Zobaczcie, zobaczcie, że Ja jestem Bogiem, który nakazał przez
Mojżesza zniewolony lud prowadzić przez pustynię i zbawiłem jako Mocny
moją władzą.

Przyswoiłeś mnie sobie przez kąpiel chrztu, najłaskawszy Ojcze,
upiększywszy bogactwem wszelkiego dobra, jednak ja dałem się zniewolić
przez bezowocne marzenia, przeto wpadłem w nędze.

Miłosierny, miłosierny, miłosierny bądź dla mnie, Panie, sądź mnie
swoim Sądem, sprawiedliwy Sędzio, małe moje westchnienie przyjmij ze
względu na swoje wielkie miłosierdzie, Chryste, i nie pogardzaj mną.

Zrzućmy z siebie ohydną szatę niewstrzemięźliwości, przyobleczmy się w
świetlistą szatą wstrzemięźliwości i będąc jaśniejącymi osiągnijmy
świetliste powstanie Zbawiciela.

Teotokion: Zbaw mnie, zbaw mnie, któraś zrodziła Zbawcę, zobacz mój
ból, Czysta, gdyż mnóstwo bezmiernych moich złości nabywam przez
wszystkie dni dla swojej duszy, nieszczęsny, z powodu rozpaczy.

Inny kanon. Poemat kyr Teodora. Ton 3:

Hirmos: Zobaczcie, zobaczcie.

Zobaczcie, zobaczcie, że ja jestem tym, który wytoczył wam zbawienie
jako Bóg, które wszyscy zrodzeni z ziemi czerpcie przez
wstrzemięźliwość.

Zobaczcie, zobaczcie, że jestem tym, który określił święty czas, dla
was święty, na umocnienie duszy, pole bitwy postu.

Chwała. Triadikon: Wysławmy Trójcę, pokłońmy się Jednemu niemającemu
początku niemającego początku Ojca Synowi Jednorodzonemu, Duchowi
współtronującemu i Ojcu zawsze współbędącemu.

I teraz. Teotokion: Nieustannie módl się do Zbawcy, Nieskalana, za
wyznających Ciebie ustami i duszą, aby zostali wybawieni z wszelkich
nieszczęść.

Chwała Tobie, Boże nasz, chwała Tobie.

Wielki jesteś, Panie, i cudowne są Twoje dzieła, albowiem niegdyś w
jamie okazałeś Daniela niezjedzonym przez lwy, odgrodzonego postem.

Katabasja: Zobaczcie, zobaczcie, że ja jestem Zbawcą świata,
Światłością prawdziwą, Źródłem życia, Synem Bożym.

Pieśń 8

Hirmos: Tego, którego lękają się aniołowie i wszystkie zastępy jako
Stwórcy i Pana, opiewajcie kapłani, wysławiajcie dzieci, błogosławcie
ludzie i wywyższajcie na wszystkie wieki.

Płaczę i łkam, gdy pomyślę o godzinie, w której mam stanąć przed
budzącym bojaźń tronem, winien męki za liczne moje zło, które
uczyniłem w niewiedzy i świadomie.

Mojżesz odnalazłszy post jako oczyszczenie, pojął Boga jedynego
czystego. Duszo moja, oczyść się przez post, aby przybliżyć się do
Boga, Przyjaciela człowieka.

Umiłujmy post, matkę cnót, znienawidźmy pokarm, rodzicielkę żądz, i
zawołajmy: Ojcze, któryś na niebiosach, zbaw nas modlitwami świętych
Twoich.

Teotokion: Ubłagaj Sędziego, którego zrodziłaś, Dziewico Mariam, aby w
godzinie Sądu ulitował się nade mną, Czysta, i zbawił osądzonego,
jedyna orędowniczko rodzaju ludzkiego.

Inny hirmos: W płomień do dzieci hebrajskich.

Przyjąwszy świetlistą łaskę postu, zajaśniejmy cnotami, okazując
spokojne oblicza i spokojne obyczaje duchowego zachowania.

Poszczący Elizeusz podał Szunamitce żywe dziecko, z czego zrozumiemy,
bracia, jak dobry jest post, jak wielki, że jest łaską podarowaną
przez Boga.

Błogosławimy Ojca i Syna, i Świętego Ducha, Pana.

Triadikon: Pokłońmy się Ojcu i Synowi, i Duchowi Świętemu w Trójcy
Jedynej, z aniołami wołając naszymi nietrwałymi ustami: Chwała na
wysokościach Bogu, który jest w Trójcy.

I teraz. Teotokion: Rodzisz Dziecię i jesteś Dziewicą, jedyna przez
Boga otoczona radością, wielka to tajemnica, zdumiewający cud,
zrodziłaś bowiem Boga wcielonego, Zbawcę świata.

Chwała Tobie, Boże nasz, chwała Tobie.

Niech nikt z nas nie otacza się rozpaczą i lenistwem, o bracia! Czas
czynów, czas tryumfu, kto jest mądry, ten w jeden dzień zdobędzie
wszystkie wieki.

Chwalimy, błogosławimy i kłaniamy się Panu, śpiewając i wywyższając Go
na wieki.

Hirmos: W płomień do dzieci hebrajskich zstąpił Bożą mocą i okazał się
Panem, kapłani błogosławcie i wywyższajcie na wszystkie wieki.

Pieśń 9

Hirmos: Świetlisty obłok, w którym Władca wszystkich jak deszcz
zstąpił z niebios na runo i wcielił się ze względu na nas, niemający
początku stał się człowiekiem, uwielbiajmy wszyscy Czystą jako Matkę
Boga.

Wpadłszy w otchłań grzechów, w głębię rozpaczy, w gwałtowną burzę
marzeń i żądz, wołam: Otchłani miłosierdzia, pomóż mi i Twoją
łaskawością zroś mi oczyszczenie grzechów.

Oczyśćcie ciało przez post, ducha przez wstrzemięźliwość, duszę przez
łzy, wierni, i czyści Czystego spotkajmy radośnie, widząc zbawcze
cierpienia, które ze względu na nas przecierpiał Zbawiciel.

Jęczę jak celnik, płaczę jak nierządnica, wołam jak łotr: „Wspomnij
mnie”, Szczodry, jak ślepiec wołam do Ciebie: „Synu Boży, otwórz oczy
mojej duszy, oślepione przez złość oszusta stawiającego przeszkody”.

Teotokion: Niesieczoną górę, bramę nie do przejścia, przewyższającą
niebo i całe stworzenie, piękno Jakuba, złote naczynie i most, Matkę
Stworzyciela, wysławmy Dziewicę, wierni.

Inny hirmos: Na synajskiej górze.

Rozumiejąc obecne dni jako ważniejsze od wszystkich świąt, zasyłajmy
Bogu modlitwy, z czystym sumieniem, często zginając kolana i mówiąc:
Panie, zawsze przyjmuj błagania i modlitwy sług Twoich.

Ludzie zasiedli, jak jest napisane, aby jeść i pić, a potem wstali,
aby bawić się i służyć bożkowi Belfegorowi. Zobacz więc złe skutki
objadania się, my zaś pościmy i wysławimy się jak wielki Mojżesz.

Chwała. Triadikon: W naturze jedna jest niepodzielna nadboska Trójca,
zjednoczona istotą, dzieli się na Osoby własne, niepodzielna bowiem
dzieli się, jednym będąc troi się, będąc Ojcem, Synem i Duchem Żywym,
zachowująca wszystko.

I teraz. Teotokion: Któż słyszał o rodzącej Dziewicy i o Matce bez
mężczyzny? Mario, dokonujesz cudu, ale powiedz mi: Jak? Nie badaj
głębi mego zrodzenia Boga, jest ono prawdziwe i przewyższa możliwości
rozumu ludzkiego.

Chwała Tobie, Boże nasz, chwała Tobie.

Któż zniesie Twój gniew na grzeszników, Panie, i wynikające z niego
odrzucenie? Mając niezmierzone miłosierdzie zbaw mnie Twoją
łaskawością, a nie według moich licznych złych czynów.

Katabasja: Na synajskiej górze Mojżesz ujrzał Ciebie w krzewie, bez
spalania ogień Bóstwa poczynającą w łonie ogień Bóstwa, Daniel zaś
widział Ciebie jako górę niesieczoną, a Izajasz nazywał zakwitłą laskę
z korzenia Dawidowego.

Fotagogikon tonu.

Do psalmów pochwalnych dodajemy isomelosy dnia. Ton 7:

Zgrzeszyłem, wyznaję Tobie, Panie, jestem marnotrawny, nie śmiem
spojrzeć oczyma na niebo, skąd odpadłem, najbardziej nieszczęśliwy ze
wszystkich. Zgrzeszyłem na niebo i przed Tobą, i nie jestem godnym
nazywać się Twoim synem, samego siebie odrzucam, nie potrzebuję
oszczerców, ani też świadków. Mam oskarżający mnie nierząd, mam
oskarżające mnie złe życie, mam zawstydzającą mnie nagość, w hańbie
zaś łachmany, w które jestem ubrany. Ojcze łaskawy, Synu Jednorodzony,
Duchu Święty, przyjmij mnie kajającego się i zmiłuj się nade mną.

Męczennikom: Będąc pośród przestępców Twoi cierpiętnicy radośnie
wołali: Panie, chwała Tobie!

Chwała, i teraz. Teotokion. Prosomion:

W niewypowiedziany sposób urodziłeś się, Chryste, z Dziewicy i
oświeciłeś będących w ciemności, wołających: Panie, chwała Tobie!

Na szóstej godzinie troparion proroctwa, ton 7:

Zbawieniem naszym jesteś, Panie, i obrońcą w dniu smutku, zmiłuj się
nad nami w wielkim Twoim miłosierdziu, Przyjacielu człowieka.

Prokimenon, Psalm 45, ton 1: Pan mocy jest z nami, wspomożycielem
naszym jest Bóg Jakuba. Stichos: Bóg jest nam ucieczką i mocą.

Czytanie Proroctwa Izajasza (9, 9-21; 10, 1-4).

Tak mówi Pan: Zrozumcie wszyscy ludzie Efraima i żyjący w Samarii, w
pogardzie i wyniosłym sercu mówiący: Cegły się rozsypały, lecz
przyjdźcie, wyciosamy z kamienia, wytniemy sykomory i cedry, i
uczynimy sobie kolumnę. Pan zniszczy powstających przeciwko górze
Syjon i wrogów jej rozproszy. Syrię od wschodu słońca i Filistynów od
zachodu słońca, pożerających Izraela całą paszczą. Po tym wszystkim
nie odwróci się Jego gniew, wzniesiona jest jeszcze ręka Jego. Ludzie
nie nawrócą się, aż zostaną zranieni i zaczną poszukiwać Pana. Odciął
Pan Izraelowi głowę i ogon, wielki i mały, jednego dnia. Starszyzna i
dziwiący się to głowa, a prorok nauczający nieprawości, to ogon.
Zwodzicielami stali się przywódcy tego ludu i oszukują, aby ich
pożreć. Przeto Pan nie zatroszczy się o ich młodzieńców i ich sieroty,
nie zmiłuje się nad ich wdowami, albowiem wszyscy są nieprawi i źli,
usta wszystkich mówią nieprawdę. Po wszystkim tym nie odwróci się Jego
gniew, wzniesiona jest jeszcze ręka Jego. Zapłonie jak ogień
nieprawość i jak sucha trawa pożarta zostanie przez ogień. Zapłonie w
gęstwinie leśnej i pochłonie wszystko, co jest wokół pagórków. Z
powodu żarliwości gniewu Pańskiego spłonie cała ziemia i ludzie będą
spaleni jak przez ogień, człowiek nie zmiłuje się nad bratem swoim.
Nie uchyli się w prawo, gdy poczuje głód i będzie jadł z lewej strony,
i nie nasyci się człowiek jedzący z lewej ręki swojej. Zje bowiem
Manasses Efraima i Efraim Manassesa, obaj bowiem zaatakują Judę. Po
wszystkim tym nie odwróci się Jego gniew, wzniesiona jest jeszcze ręka
Jego. Biada piszącym zło, bowiem prawodawcy piszą niesprawiedliwe
przepisy! Pozbawiają ubogich praw, wyzuli ubogi lud mój, okradają
wdowę i rozgrabiają sierotę. Cóż uczynią w dniu kary? Przyjdzie na was
cierpienie, a wtedy do kogo przybiegniecie, aby wam pomógł? Gdzie
zostawicie wasze bogactwo, aby nie wpaść w niewolę? Jedynie skryć się
pod zabitym. A po wszystkim tym nie odwróci się Jego gniew, wzniesiona
jest jeszcze ręka Jego.

Prokimenon, Psalm 46, ton 3: Śpiewajcie Bogu naszemu, śpiewajcie,
śpiewajcie Królowi naszemu, śpiewajcie. Stichos: Wszystkie narody
zaklaszczcie w dłonie, zakrzyknijcie Bogu głosem radosnym.

We wtorek trzeciego tygodnia postu wieczorem,

do: Panie, wołam do Ciebie, dodajemy sześć stichosów

i śpiewamy trzy isomelosy trójpieśni oraz trzy z Menei.

Isomelos kyr Józefa. Ton 3:

Prosomion: Dali trzydzieści srebrników.

Panie, który krzyżem zabiłeś zwodziciela, wybaw mnie z jego oszustwa,
grzeszącego i oszukiwanego. Oczyść mnie przez post, daj mi spełniać
Twoje pragnienia, abym ujrzał radując się, Władco, Twoje czcigodne
cierpienia.

Prosomion:

Zostałem zraniony orężem rozkoszy, Panie, i okrutnie cały zostałem
uśmiercony, ulecz i ożyw moją pokorną duszę, Władco przebity włócznią
i zranionego strzałą wroga ulecz jako Szczodry, i okaż mnie
uczestnikiem Twoich czcigodnych cierpień.

Inna stichera kyr Teodora, ton 5:

Prosomion: Niech zostanie ukrzyżowany.

Oświeciwszy dusze przez post, Panie, niech staniemy się godni w
radości i bez osądzenia ujrzeć, i pokłonić się z bojaźnią oraz
miłością Twemu krzyżowi, bowiem oświeca On Twoją dobrowolną mękę,
którą pozwól nam osiągnąć jako Przyjaciel człowieka.

Trzy isomelosy z Menei. Chwała, i teraz. Teotokion.

Prokimenon, Psalm 47, ton 3: Wielki jest Pan i bardzo chwalebny w
mieście Boga naszego. Stichos: W mieście Pana mocy, w mieście Boga
naszego.

Czytanie Księgi Rodzaju (7, 1-5).

Pan rzekł do Noego: „Wejdź wraz z całą twą rodziną do arki, bo
przekonałem się, że tylko ty jesteś wobec mnie prawy wśród tego
pokolenia. Z wszelkich zwierząt czystych weź z sobą siedem samców i
siedem samic, ze zwierząt zaś nieczystych po jednej parze, samca i
samicę. Również i z ptactwa czystego weź po siedem samców i po siedem
samic, a ze wszystkich ptaków nieczystych po jednej parze, samca i
samicę, aby w ten sposób zachować ich potomstwo dla całej ziemi. Bo za
siedem dni spuszczę na ziemię deszcz, który będzie padał czterdzieści
dni i czterdzieści nocy, i wyniszczę wszystko, co istnieje na
powierzchni ziemi, cokolwiek stworzyłem”. I spełnił Noe wszystko tak,
jak mu Pan Bóg polecił.

Prokimenon, Psalm 48, ton 2: Usta me głoszą mądrość, a rozważania
serca mego roztropność. Stichos: Słuchajcie tego wszystkie ludy,
nakłońcie uszu wszyscy mieszkańcy świata.

Czytanie Księgi Przysłów (8, 32-36; 9, 1-11).

Synu, posłuchaj mnie: Szczęśliwi, co dróg moich strzegą. Przyjmijcie
naukę i stańcie się mądrzy, a nie odrzucajcie! Błogosławiony mąż,
który mnie słucha, który zachowuje drogi moje, który co dzień u drzwi
moich czeka, by czuwać u progu mej bramy. Kto bowiem mnie znajdzie,
ten znajdzie życie i uzyska łaskę u Pana. A kto grzeszy przeciwko
mnie, duszę swą kala, śmierć kocha każdy, kto mnie nienawidzi. Mądrość
zbudowała sobie dom i wyciosała siedem kolumn, zabiła zwierząta,
namieszała w kielichu swoim wina i stół zastawiła. Służące swoje
wysłała, by wołały z wyżynnych miejsc miasta, mówiąc: „Prostaczek
niech do mnie tu przyjdzie”. Do tego, komu brak mądrości, mówiła:
„Chodźcie, nasyćcie się moim chlebem i pijcie wino, które zmieszałam
dla was. Odrzućcie głupotę i żyć będziecie, na wieki zakrólujecie!”
szukajcie rozsądku, a będziecie żyć, poprawicie rozwagę przez
poznanie. Kto poucza szydercę, ściąga na siebie wzgardę, strofując
nieprawego, sam sobie szkodzi. Nie strofuj szydercy, by cię nie
znienawidził, strofuj mądrego, a będzie cię kochał. Ucz mądrego, a
stanie się mędrszy, oświeć prawego, a zwiększy swą wiedzę. Początkiem
mądrości jest bojaźń Pańska, rozsądkiem poznanie Świętego. Zrozumienie
Zakonu jest dobrym zamiarem. W ten sposób dni twoje się pomnożą, lata
życia będą ci dodane.

Na stichownie isomelos dnia. Ton 2:

Panie, odważam się wołać do Ciebie, Ojca, będąc zrodzonym z ziemi
otrzymuję Twój obraz, chociaż zgrzeszyłem jako Syn, żyjąc nierządnie,
i przez zapomnienie o Twoich darach roztrwoniłem bogactwo. Nie
odrzucaj jednak mnie, łaskawy dla Twego Syna Jednorodzonego, który
przecierpiał ze względu na mnie krzyż i śmierć, i wywyższywszy mnie
przyswój sobie, Przyjacielu człowieka.

Męczennikom: Męczennicy sprzeciwili się oprawcom, mówiąc: Walczymy dla
Króla mocy, chociaż wydasz nas na męki i ogień, nie wyrzekniemy się
mocy Trójcy.

Chwała, i teraz. Stauroteotokion. Ton 2:

Prosomion: Gdy z drzewa.

Gdy Ciebie nieprawi ludzie, Zbawco, Życie wszystkich, powiesili na
drzewie, wtedy czcigodna Owieczka i Matka Twoja stojąc łkała płacząc:
Dziecię moje najsłodsze, światłości moich oczu, biada mi! Jakże to
pośród łotrów przecierpiałeś przygwożdżenie do drzewa, który ziemię
zawiesiłeś na wodach?

W środę trzeciego tygodnia postu na jutrzni triadikony.

Po pierwszej recytacji Psałterza katyzmy poetyckie krzyża z
Oktoechosu.

Po drugiej recytacji Psałterza katyzma poetycka kyr Józefa, ton 3:

Prosomion: Gabriel zadziwił się pięknem Twego dziewictwa.

Przez drzewo wygasiłeś płomień przestępstwa, Władco, podnoszony na
krzyżu, i uśmierciłeś wroga dobrowolnie umierając. Przeto błagam
Ciebie, umartw pragnienia mego ciała i ożyw moje nieszczęsne serce
przez post zabójczy dla żądz, oczyściwszy mnie z wszelkiego skalania,
jako Miłosierny.

Chwała, i teraz. Stauroteotokion. Isomelos:

Dobrowolnie przecierpiałeś hańbiącą śmierć przez ukrzyżowanie,
Szczodry, co widząc Ta, która Ciebie zrodziła, Chryste, zraniona i z
bolejącym łonem łkała macierzyńsko. Dla Jej modlitw ze względu na
miłosierdzie ulituj się nade mną Twoją łaskawością i zbaw świat,
którzy wziąłeś jego grzech.

Po trzeciej recytacji Psałterza katyzma poetycka, ton 2:

Prosomion: Powstałeś z grobu.

Przechodząc jaśniejącą ucztę postu, zawołajmy: Wszystko zachowaj w
pokoju, Panie, wybawiając z wszelkiej wrogiej przewrotności i pozwól
nam jako najłaskawszy z miłością całować Twój czcigodny krzyż, przez
który dajesz światu miłosierdzie, jedyny wielce miłosierny.

Chwała, i teraz. Stauroteotokion, ton 2:

Prosomion: Miłosierdzia.

Dziewica i Matka Twoja, Chryste, widząc Ciebie na drzewie
rozciągniętego i martwego, płacząc gorzko mówiła wołając: Cóż to za
straszna tajemnica? Wszystkim dajesz życie wieczne, przeto dlaczego
dobrowolnie umierasz na krzyżu hańbiącą śmiercią?

Kanon z Menei i trójpieśń kyr Józefa. Recytujemy pieśń biblijną. Ton
1:

Pieśń 3

Hirmos: Umocnienie.

Krzyżując się razem z ukrzyżowanym za nas, umartwmy członki ciała w
postach, modlitwach i błaganiach.

Panie, któryś Twoim krzyżem wykorzenił ciernie grzechu, wykorzeń
cierniste marzenia mego rozumu.

Uzbroiwszy myśl postem, zwyciężajmy wrogie pułki biesowskie, ogrodzeni
mocą krzyża.

Teotokion: Wcielone z Ciebie przyszło Słowo, Przeczysta, naprawiając
upadek Prarodziców ze względu na miłosierdzie zmiłowań.

Inny kanon. Poemat kyr Teodora. Ton 2:

Hirmos: Umocnij nas w Tobie, Panie.

Twój życiodajny krzyż, Panie, jest dla mnie pieczęcią zbawienia, nim
bowiem zniszczyłeś przeciwnika, śpiewam Tobie jako Bogu
wszechmogącemu.

Drzewo krzyża przyniosło światu owoc, wieczne ożywienie, które
spożywając wybawiamy się, Chryste, od śmierci.

Chwała. Triadikon: Trzy jednej postaci Osoby sławię, Ojca, Syna i
Ducha jedną władzę Bóstwa, króluje bowiem i rządzi jako Bóg.

I teraz. Teotokion: Zrodzenie Twoje, Czysta, jest zdumiewające, Bóg
bowiem wcielił się, przed wiekami zrodzony z Ojca i z Ciebie w czasach
ostatecznych zrodzony bez męża.

Chwała Tobie, Boże nasz, chwała Tobie.

Łaska krzyża jaśnieje światu w Twoich Boskich cierpieniach, Szczodry,
przyzywając nasz wszystkich: Pozwól nam z wiarą pokłonić się krzyżowi.

Katabasja: Umocnij nas w Tobie, Panie, który drzewem uśmierciłeś
grzech, i Twoją bojaźń Twoją bojaźń daj sercom naszym, śpiewającym
Tobie.

.

Pieśń 8

Hirmos: Nieznośny ogień.

Zwyciężywszy drzewem moc i władzę ciemności, Dawco Światłości, gdy
przyjdziesz z władzą sądzić cały świat, nie ujawniaj moich tajemnic,
Słowo, abym wysławił Twoją wielką łaskawość.

Sędzia, który wrogość osądził swoim krzyżem, stał sądzony przed sądem,
wielce cierpliwy sprawiedliwy Sędzia, przeto wybaw z wiecznego
osądzenia tych, którzy z bojaźnią wzywają i wywyższają Twoją przyjaźń
do człowieka.

Pobożne dzieci, uzbrojone w ogień postu, dawno temu wznoszący się
ogień zaiste wygasiły Bożą rosą i my poszcząc wygaśmy piec wszystkich
żądz, abyśmy uniknęli płomienia gehenny.

Teotokion: Z Ciebie Mądrość Boża stworzywszy sobie świątynię, wcieliła
się przez niewypowiedziane zstąpienie, Dziewico nieznająca małżeństwa,
Ty bowiem jedyna ze wszystkich pokoleń zostałaś wybrana niezniszczalna
jako mieszkanie niezniszczalnego Słowa.

Inny hirmos: Tego, który w krzewie Mojżeszowi.

Ty, który wszystko nosisz słowem, ze względu na mnie wszystko znosisz,
policzkowanie, oplucie i ukrzyżowanie, Chryste. Sławię wspaniałość
Twojej przyjaźni do człowieka na wszystkie wieki.

Zabijany byłeś jak baranek, Chryste, przebity w Twój bok, aby mnie,
zbłąkaną owcę, wybawić z sieci diabelskich i zaliczyć na wieki do
Twojej dobrej owczarni.

Błogosławimy Ojca i Syna, i Świętego Ducha, Pana.

Triadikon: Bóstwo jedno Trójcy, nierozdzielna natura, rozdzielna na
Osoby, zawsze będąca władzo, Ojcze, Synu i Duchu Święty, Ciebie
wysławiamy na wszystkie wieki.

I teraz. Teotokion: Czysta Rodzicielko Boga, bramo niebios, zbawcze
wrota, przyjmij błaganie wszystkich chrześcijan, błogosławiących
Ciebie na wszystkie wieki.

Chwała Tobie, Boże nasz, chwała Tobie.

Twoim krzyżem, Chryste, chlubią się kapłani, umacniają mnisi, oświeca
się każdy wierny, pozwól mi ujrzeć Twój krzyż, pokłonić się jemu i
opiewać na wieki.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Tego, który w krzewie Mojżeszowi cud Dziewicy niegdyś
przedstawił na górze synajskiej, opiewajcie, błogosławcie i
wywyższajcie na wszystkie wieki.

Pieśń 9

Hirmos: W cieniu Prawa.

Mojżesz wzniósł na drzewie węża, przedstawiając Ciebie, Jezusie,
dobrowolnie podniesionego na krzyżu i odpędzającego jadowitą złość
złego, i przyciągającego do siebie ludzi, Przyjacielu człowieka.

Oczyść mnie ogniem Twojej bojaźni, rozpalając w mojej duszy Twoją Bożą
miłość i Twoim krzyżem odgródź mnie, gdyż oszukał mnie dawny wróg,
omroczywszy moje myśli oszustwem rozkoszy, Chryste.

Pośćmy, bracia, od skalanych marzeń i złych czynów, oczyśćmy serca,
uskrzydlmy się Bożymi cnotami, odejdźmy od złych przyziemnych dążeń,
abyśmy ujrzeli jaśniejącą wielką Paschę.

Teotokion: Z Ciebie, Dziewico, w naszą nędzę zechciał przyoblec się
bogaty naturą, widzialnym stał się Niewidzialny, opiewany przez chóry
niebios, odnawiając ze swej łaskawości pociemniały obraz.

Inny hirmos: Ciebie, duchową.

Ty na krzyżu rozpostarłeś ręce i cztery krańce świata pociągnąłeś do
siebie, przez Ciebie znaleźliśmy dostęp do Ojca, Synu Boży, wszyscy
Ciebie wysławiamy.

Ciebie, Chryste, nieprawi ukoronowali cierniem, bili i ukrzyżowali, a
z tego powodu zakołysała się ziemia, my zaś zbawiwszy się, Ciebie
wysławiamy.

Chwała. Triadikon: Ciebie, trójświetliste święte Bóstwo, wszystko
trzymające i zawsze chroniące, Ojca i Syna, i Ducha Żywego, wysławiamy
w niemilknących pieśniach.

I teraz. Teotokion: Ciebie, świetlisty obłoku Ducha, z którego
zajaśniała nam niedostępna Światłość, Chrystus, wielkie Słońce
Sprawiedliwości, w pieśniach Bogurodzicę wysławiamy.

Chwała Tobie, Boże nasz, chwała Tobie.

Ty jesteś naszą Światłością, świętym zespoleniem, odniesionym
zwycięstwem, krzyżu Chrystusa, Ty nam osłódź wstrzemięźliwość i pozwól
pokłonić się Tobie.

Katabasja: Ciebie, duchową i uduchowioną drabinę, w której zamieszkał
Bóg, przez którą na niebiosa wstępowanie, pieśniami Bogurodzicę
uwielbiamy.

Fotagogikon tonu.

Do psalmów pochwalnych dodajemy isomelos dnia, ton 2:

Godności synostwa łaskawego Ojca bezrozumny nie rozumiałem i
pozbawiłem siebie sławy, źle roztrwoniłem bogactwo łaski. Mając
niedosyt Bożego pokarmu przypochlebiłem się plugawemu obywatelowi,
który posłał mnie do swojej wsi deprawującej dusze, żyjąc nierządnie,
pasłem trzodę i pracując dla żądz nie nasyciłem się. Przeto
nawróciwszy się wołam do łaskawego i szczodrego Ojca: Zgrzeszyłem na
niebo i przed Tobą, zmiłuj się nade mną.

Męczennikom: Tłumy Twoich świętych błagają Ciebie, Chryste, zmiłuj się
nad nami jako Przyjaciel człowieka.

Chwałą, i teraz. Stauroteotokion:

Prosomion: Gdy z drzewa.

Przecierpiawszy liczne bóle w ukrzyżowaniu Syna i Boga Twego,
Przeczysta, wzdychałaś łzami i wołałaś gorzko: Biada mi, Dziecię
najsłodsze! Dlaczego niesprawiedliwie cierpisz chcąc zbawić potomków
Adama, zrodzonych z ziemi, przeto błagamy Ciebie, najświętsza
Dziewico, spraw, aby był On dla nas miłosiernym.

Na szóstej godzinie troparion proroctwa. Ton 8:

Nie ma w nas harmonii czynów, Panie, miłosierny jesteś, Przyjacielu
człowieka, nie pogardzaj dziełem rąk Twoich, Bezgrzeszny.

Prokimenon, Psalm 49, ton 4: Złóż Bogu ofiarę chwały i skieruj do
Najwyższego modlitwy Twoje. Stichos: Bóg bogów i Pan panów przemówił,
i wezwał ziemię.

Czytanie Proroctwa Izajasza (10, 12-20).

Gdy Pan dokona całego dzieła swego na górze Syjon i w Jerozolimie,
sprowadzi karę na króla Asyrii i na bezczelność jego wyniosłych oczu.
Powie bowiem: „Działam siłą mej ręki i własnym sprytem. Przesunę
granice narodów i zniewolę ich moc, rozgrabię ich skarby. Powalę
miasta zaludnione i cały świat obejmę ręką moją jakby gniazdo, i jak
zbierają porzucone jajka, tak ja zagarnę wszystko. I nie będzie
nikogo, kto by uciekł przed mną lub rzekł przeciwko mnie, otworzył
usta i kpił”. Czy się pyszni siekiera wobec drwala? Czy się wynosi
piła ponad tracza? Jak gdyby laska chciała wywijać tym, który ją
unosi, i jak drewno. Przeto Pan, Bóg Zastępów, ześle niesławę i twoją
sławę ogniem zapali. Światłość Izraela stanie się ogniem i oświeci go
ogniem, a Święty jego płomieniem, który go pożre i pochłonie jak
siano. W tym dniu wygasną góry i pagórki, i lasy. Od duszy do ciała
wszystko wyniszczy i będzie uciekał jak od płomienia gorejącego.
Ostatek ich da się policzyć, chłopiec je spisać potrafi. W owym dniu
Reszta z Izraela i ocaleni z domu Jakuba nie będą więcej polegać na
tym, który ich znieważa, ale będą mieć nadzieję w Bogu , Świętym
Izraela.

Prokimenon, Psalm 50, ton 6: Zmiłuj się nade mną, Boże, w wielkim
miłosierdziu Twoim. Stichos: Serce czyste stwórz we mnie, Boże, i
ducha prawego odnów w mym wnętrzu.

W środę trzeciego tygodnia postu wieczorem.

Do: Panie, wołam do Ciebie dodajemy dziesięć stichosów i śpiewamy
isomelosy po dwa razy

i męczennikom oraz trzy isomelosy trójpieśni.

Isomelos, ton 4:

W nierządzie roztrwoniłem moje ojcowskie bogactwo, byłem pusty,
zamieszkałem w kraju zawistnych obywateli oraz upodobniłem się do
niemych i pozbawionych rozumu zwierząt, i pozbawiłem się wszelkiej
łaski Bożej. Przeto nawróciwszy się, wołam do Ciebie, łaskawego i
szczodrego Ojca: Zgrzeszyłem, przyjmij mnie kajającego się, Boże, i
zmiłuj się nade mną.

Męczennikom: Ofiary uduchowione, duchowe całopalenia, męczennicy
Pańscy, doskonałe zabicie dla Boga, znające Boga i przez Boga znane
owce, którzy chronicie przed wilkami, módlcie się, abyśmy i my byli
pasieni z wami nad wodami odpocznienia.

Inne stichery kyr Józefa. Ton 6:

Prosomion: Całą odłożywszy.

Okazaliście się zorzą duchowego Słońca, widzący Boga apostołowie,
wyproście oświecenie naszym duszom, abyśmy wybawili się z mrocznej
ciemności żądz i widząc dzień zbawczy pomodlili się, oczyściwszy serca
postem i modlitwami, zranieni przez złego, abyśmy wiarą zbawiani
zawsze was czcili, którzy mądrym głoszeniem zbawiliście świat.

Isomelos:

Odszedłem do krainy nieprawości, marnotrawny, źle zmarnowałem Ojcowską
łaskawość, bogactwo mi dane, i ukrywając głód dobrych czynów
przybrałem się we wstyd przestępstwa, pozbawiłem się łaski Bożej, i
wołam do Ciebie: Zgrzeszyłem, ale znam Twoją łaskawość, przyjmij mnie
jako jednego z Twoich najemników, szczodry Chryste, dla modlitw
apostołów, którzy Ciebie ukochali.

Inna stichera isomelos kyr Teodora. Ton 6:

Prosomion: Po prawicy Zbawcy.

Apostołowie Zbawcy, światła świata, łaskawcy i znawcy Chwały Bożej
jako niebios, głosiciele ozdobieni gwiazdami cudów, i znakami
uzdrowień, gorliwie zanieście Panu modlitwy za nami, aby przyjął jako
czystą wonność nasze modły i wszystkim pozwolił całować i z bojaźnią
zobaczyć życiodajny krzyż. Przez pokłonienie się jemu ześlij nam Twoje
miłosierdzie, Zbawco, jako Przyjaciel człowieka.

Trzy stichery z Menei. Chwała, i teraz. Teotokion.

Prokimenon, Psalm 51, ton 4: Nadzieję miałem w miłosierdziu Bożym na
wieki i na wieki wieków. Stichos: Czemu chlubisz się złośliwością,
mocarzu?

Czytanie Księgi Rodzaju (7, 6-9).

Noe miał sześćset lat, gdy nastał potop na ziemi. Noe wszedł z synami,
z żoną i z żonami swych synów do arki, aby schronić się przed wodami
potopu. Z ptaków czystych i z ptaków nieczystych, ze zwierząt czystych
i nieczystych, i ze wszystkich gadów pełzających po ziemi po dwie
sztuki, samiec i samica, weszły z Noem do arki, jak Pan Bóg nakazał
Noemu.

Prokimenon, Psalm 52, ton 4: Kiedy odwróci Pan niewolę ludu swego.
Stichos: Rzekł szaleniec w sercu swoim: Nie ma Boga!

Czytanie Księgi Przysłów (9, 12-18).

Synu, gdy będziesz mądry, będziesz mądry dla siebie u dla krewnych
twoich. Jeśli zaś będziesz zły, sam zaczerpniesz zło. Syn nauczany
będzie mądry, niemądry zaś będzie sługą. Kto buduje na kłamstwie, ten
pasie wiatr i ten nie schwyta ptaka fruwającego. Pozostawi swoją
winnicę i zabłądzi na ścieżkach swoich ziem. Przechodzi przez pustynię
bez wody i ziemię spragnioną, i rękoma swymi zbiera nieurodzaj. Żona
nierozumna i zuchwała bywa skąpa i nie jest wstydliwa. Przy bramie
swego domu usiadła, na tronie, na wyżynach w mieście, by wołać na
przechodzących drogą, na tych, co prosto idą swymi ścieżkami. „Niech
zboczy do mnie szaleniec” – odzywa się do tego, komu brak mądrości:
„Przyjemna jest woda kradziona, chleb wzięty skrycie jest smaczny”. On
zaś nie wie, że zrodzeni z ziemi giną u niej i znajdowani są na dnie
Otchłani, przeto odejdź szybko z tego miejsca, nie zwlekaj, nie kieruj
na nią swego oka. Tak bowiem unikniesz cudzej wody i ominiesz rękę
cudzą. Od wody bowiem cudzej powstrzymaj się i nie pij z cudzego
źródła, abyś żył długi czas i dodano tobie lat życia.

I Liturgia uprzednio poświęconych Darów.

W czwartek trzeciego tygodnia na jutrzni triadikony.

Po pierwszej recytacji Psałterza mówimy katyzmy poetyckie apostołom z
Oktoechosu.

Po drugiej recytacji Psałterza mówimy katyzmy poetyckie kyr Józefa.
Ton 6:

Prosomion: Nadziejo świata.

Prawdziwe światła świata, uczniowie Zbawcy, oświećcie moją duszę
oślepioną przez grzech i okażcie wspólnikiem dnia Bożego, zachowującym
zbawcze przykazania i wybawcie mnie z owej ciemności bez światła, abym
was wysławiał.

Chwała, i teraz. Teotokion: Święta Władczyni Bogurodzico, Matko
Chrystusa Boga naszego, w niewypowiedziany sposób zrodziłaś Stwórcę
wszystkich, przeto zawsze módl się ze świętymi apostołami do Jego
łaskawości, aby wybawił nas z żądz i dał nam odpuszczenie grzechów.

Po trzeciej recytacji Psałterza inna katyzma poetycka kyr Teodora. Ton
6:

Prosomion: Anielskie.

Światła oświecające świat, Boży apostołowie, oświećcie waszych
śpiewaków, dając zapłatę za czas postu, godnie modlimy się, aby
wszyscy ujrzeli drzewo życiodajnego krzyża i całowali je czystymi
ustami i oczyma, śpiewając jak w psalmach: Panie, chwała Tobie.

Chwała, i teraz. Teotokion: Nadziejo świata, łaskawa Bogurodzico
Dziewico, niepokoimy Twoje i jedyne budzące bojaźń orędownictwo,
zmiłuj się nad bezbronnym ludem i ubłagaj miłosiernego Boga, aby
wybawił dusze dusze ze wszelkich kar, jedyna błogosławiona.

Kanon z Menei i trójpieśń kyr Józefa. I recytujemy pieśń biblijną, ton
6:

Pieśń 4

Hirmos: Chrystus moją mocą, Bóg i Pan, śpiewa i głosi Boży Kościół, i
z czystym sercem weseli się w Panu.

Okażmy, wierni, post, łzy, modlitwy, jałmużnę, miłe Bogu zwyczaje,
myśl prawą, czystość życia, abyśmy rozkoszowali się chwałą.

Okazaliście się, apostołowie, światłami jaśniejącymi na firmamencie
czcigodnego Kościoła, przeto oświećcie nasze serca Bożym duchem.

Mądrzy apostołowie naszego Boga, jako Boże węgle zapłonęliście ogniem
niematerialnym, przeto spalcie pełną żądzy naturę naszych serc.

Teotokion: Niegasnący świeczniku, pałacu najjaśniejszy, przewyższający
serafinów, rydwanie cherubinów, Nieskalana, uwolnij mnie z okropnych
grzechów i nieszczęść.

Inny kanon kyr Teodora. Ton tenże:

Hirmos: Usłyszał prorok.

Apostołowie Zbawcy, okazaliście się światłami objawienia Boga,
zniszczyliście moc niewiedzy i opromieniliście Kościół, oświecacie
świat waszymi ognistymi naukami.

Przebiegliście świat, każdy bowiem udał się do innego kraju,
wszystkich zgromadziliście w jednej wierze i otrzymawszy niebiosa
radujecie się, apostołowie, módlcie się nieustannie do Chrystusa, aby
zbawił nas wszystkich.

Chwała. Triadikon: Sławię Syna z Ojca i Ducha, jak ze słońca światło i
promień, Syna bowiem zrodzonego, przeto i Zrodzenie, a Ducha
pochodzącego, przeto i Pochodzenie, niemającą początku Bożą Trójcę,
wielbioną przez wszystkie stworzenia.

I teraz. Teotokion: Ty okazałaś się, Czysta, Dziewicą rodzącą Dziecię
i zachowującą czystość, rodząc Boga i człowieka, jednego w dwóch
naturach, cud Twój, Dziewico Matko, zdumiewa każde ucho i myśl.

Chwała Tobie, Boże nasz, chwała Tobie.

Apostołowie Pańscy, niech przez wasze święte modlitwy będziemy mogli
ucałować czystymi ustami i oczyma życiodajny krzyż, dany będącym w
świecie i wielbiony.

Katabasja: Usłyszał prorok o przyjściu Twoim, Panie, i uląkł się, że
Ty chcesz urodzić się z Dziewicy i objawić się ludziom, i powiedział:
Usłyszałem wieść od Ciebie i uląkłem się, chwała mocy Twojej, Panie.

Pieśń 8

Hirmos: Z płomienia sprawiedliwym rosę wytoczyłeś i ofiarę
sprawiedliwego wodą spaliłeś, wszystko bowiem czynisz, Chryste, co
tylko zechcesz, Ciebie wywyższamy na wieki.

Post okazał Mojżesza widzącym Boga i Eliasza zabrał na ognistym
rydwanie. Czuwaj przeto, duszo, powstrzymuj się przed szkodliwymi
marzeniami, które ciągną do ziemi, i wybaw się z oszustwa.

Poślizgnąwszy się wpadłem w gorsze rzeczy i do rany dodałem strupów.
Ulecz, Chryste, nieczułość mego skamieniałego serca, dla modlitw
apostołów, Szczodry.

Światła świata opromienione Bożą jasnością, rozpędźcie obłoki naszych
żądz i okażcie wielbicielami świetlistego zmartwychwstania, opiewając
Słońce Chwały.

Teotokion: Pokolenia pokoleń uwielbiają Ciebie, błogosławiona przez
Boga, jak dawno temu przepowiedziałaś, jedyna bowiem w
niewypowiedziany sposób zrodziłaś ludziom błogosławione Słowo, w
Ciebie wcielone.

Inny hirmos: Czcigodne Twoje dzieci.

Apostołowie złowili laską wiary i przywiedli do Chrystusa pływających
w głębinie oszustwa, błogosławiących, śpiewających i wywyższających
Pana na wieki.

Wielka jest Twoja moc w apostołach, bowiem ich cień i chusty uleczają
chorych, błogosławiących i wywyższających Pana na wieki.

Błogosławimy Ojca i Syna, i Świętego Ducha, Pana.

Triadikon: Niemającemu początku oraz bez zrodzenia i pochodzenia Ojcu
kłaniam się rodzącemu, wysławiam zrodzonego Syna i opiewam Ducha
Świętego, który zajaśniał z Ojca.

I teraz. Teotokion: Tego, którego zrodziłaś w niewypowiedziany sposób,
Dziewico, nigdy nie przestawaj błagać jako Przyjaciela człowieka, aby
wybawił z nieszczęść przybiegających do Ciebie.

Chwała Tobie, Boże nasz, chwała Tobie.

Dwunastu świętych apostołów, pozwólcie mi bez osądzenia pokłonić się
czcigodnemu krzyżowi, błogosławiąc, śpiewając i wywyższając na
wszystkie wieki.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Czcigodne Twoje dzieci w piecu cherubinów naśladowały,
trójświętą pieśń śpiewając: Błogosławcie, śpiewajcie i wywyższajcie na
wszystkie wieki.

Pieśń 9

Hirmos: Boga ludzie nie mogą widzieć, na Niego nie śmieją patrzeć
zastępy aniołów. Przez Ciebie, Najczystsza, objawiło się ludziom Słowo
wcielone, które wywyższając z wojskami niebios Ciebie wysławiamy.

Boże i Panie wielce miłosierny, oczyść rany mego serca, dając mi
lekarstwo pokuty. Zgrzeszyłem, zgrzeszyłem przed Tobą, ulituj się nade
mną i zbaw mnie dla modlitw Twoich apostołów jako wielce miłosierny.

Szedłem za bezsensownymi i szkodliwymi dążeniami, cały byłem poza
sobą, karmiony okropnymi rozkoszami i pozbawiony zbawczego pokarmu,
nierządny: Chryste, ulituj się nade mną i zbaw mnie.

Nie oczyściłem duszy ze złości i nie oddaliłem od siebie
śmiercionośnych rozkoszy, co nie w porę raduje poszczącego, takiego
bowiem postu nie wybrał Pan, jedyny pragnący naszej poprawy,

Teotokion: Oświeć mnie Boską Światłością, Dziewico Bogurodzico,
Rodzicielko Światłości, i rozpędź mgłę mojej duszy, abym błogosławił
Ciebie, którą błogosławią wszystkie ludzkie pokolenia, jak to
przepowiedziałaś.

Inny hirmos: Niewypowiedziane zrodzenie.

Nieuczeni w słowach okazaliście się mądrymi, zniszczyliście splecenie
słów mędrców i głębię retorów oraz tłumy astrologów, przeto
okazaliście się, apostołowie Chrystusa, jedynymi nauczycielami świata.

Piotr naucza i Platon zamilkł, Paweł uczy i Pitagoras zawstydził się,
pozostałe błogosławione zgromadzenie apostolskie grzebie martwe
nauczanie greckie i podnosi świat do służby Chrystusowi.

Chwała. Triadikon: Jedynego Jedyny Rodzicielu, Jednorodzonego Syna
Ojcze i Jedyny Jedynego Światłość Światłości jaśnienie i Jedyny
Jedynego, Jedynego Boga Święty Duchu, Panie, Pan zaiste, o Trójco
jedyna Święta, zbaw mnie, błogosławiącego Ciebie.

I teraz. Teotokion: Cud Twego zrodzenia zadziwia mnie, Nieskalana, jak
poczynasz bez nasienia Nieogarnionego? Powiedz, jak będąc Dziewicą
rodzisz jako Matka? Przyjmując to jako przekraczające rozum, pokłońmy
się Zrodzonemu, wszystko bowiem, co zechce, może spełnić.

Chwała Tobie, Boże nasz, chwała Tobie.

Czcigodny krzyż, najświętsze drzewo, które zakwitło światu zbawieniem,
stańmy się wszyscy godni zobaczyć i pokłonić się czystymi ustami i
duszą, dla modlitw wszystkich was, święci apostołowie Chrystusa.

Katabasja: Niewypowiedziane zrodzenie z poczęcia bez nasienia,
niezniszczalny owoc Matki nie znającej męża, zrodzenie bowiem Boga
odnawia naturę. Przeto wszystkie pokolenia Ciebie, jako Bożą
Niewiastę-Matkę, prawowiernie wywyższają.

Fotagogokon tonu.

Do psalmów pochwalnych dodajemy isomelos. Ton 6:

Odpadłem od usynowienia, marnotrawny, niewolniczo karmiłem się ze
świniami i gorzej od nich żywiłem się, przychodzę do Ciebie, łaskawego
Ojca, od którego odszedłem, a teraz wołam w pokucie: Zgrzeszyłem na
niebo i przed Tobą, Ojcze, daj mi nawrócenie i wielkie miłosierdzie.

Męczennikom: Wybranych i świętych zadziwi Bóg nasz, radujcie się i
weselcie wszyscy Jego słudzy, bowiem wam przygotował korony i swoje
królestwo, lecz prosimy, abyście nie zapomnieli o nas.

Chwała, i teraz. Teotokion: Bogurodzico, Ty jesteś prawdziwą
latoroślą, która zrodziła nam owoc żywota, do Ciebie modlimy się, módl
się, Władczyni, z Apostołami i wszystkimi świętymi, aby zmiłowano się
nad duszami naszymi.

Na szóstej godzinie troparion proroctwa. Ton 3:

Jeśli będziesz pamiętał nieprawości, Przyjacielu człowieka, jaką mamy
nadzieję zbawienia? Ześlij Twoją pomoc z wysoka, jako Szczodry, Twemu
ludowi, Panie.

Prokimenon, Psalm 53, ton 4: Boże, w imię Twoje zbaw mnie i w mocy
Twojej sądź mnie. Stichos: Boże, usłysz modlitwę moją, zważ na słowa
ust moich.

Czytanie Proroctwa Izajasza (11, 1-16; 12, 1-2).

Tak mówi Pan: Owego dnia to się stanie, korzeń Jessego stanie się
znakiem dla narodów. Do niego ludy przyjdą po radę, i sławne będzie
miejsce jego spoczynku. Owego dnia to się stanie: Pan podniesie po raz
drugi rękę, aby wykupić Resztę swego ludu, która ocaleje, z Asyrii i z
Egiptu, z Babilonu i z Etiopii, z Elamu i od wschodu słońca, z Arabii
i z wysp na morzu. Podniesie znak dla pogan i zgromadzi wygnańców
Izraela, i pozbiera rozproszonych z Judy z czterech stron świata.
Wówczas ustąpi zazdrość Efraima i przeciwnicy Judy zginą. Efraim nie
będzie więcej zazdrościł Judzie, a Juda nie będzie więcej trapił
Efraima. I napadną na statki obcych plemion, zdobędą morze i
mieszkańców na wschodzie, na Idumeę i Moab rozciągną swą władzę, i
synowie Ammona pierwsi będą im poddani. A Pan osuszy Morze Egipskie i
nałoży ręką swoją na rzekę, i rozdzieli ją duchem mocnym na siedem
odnóg, tak że ją przejść się da w sandałach. Utworzy się droga dla
ludu mego, pozostawionego w Egipcie, podobnie jak się to stało dla
Izraela, kiedy ten wychodził z ziemi egipskiej. Ty powiesz w owym
dniu: Błogosławię Ciebie, Panie, bo rozgniewałeś się na mnie, lecz
Twój gniew się uśmierzył i zmiłowałeś się nade mną! Oto Bóg mój
Zbawiciel mój! Będę miał nadzieję w Nim i nie ulęknę się. albowiem
chwałą moją i pieśnią moją jest Pan, On stał się dla mnie zbawieniem!

Prokimenon, Psalm 54, ton 7: Wysłuchaj, Boże, modlitwę moją, i nie
gardź błaganiem moim. Stichos: Zważ na mnie i wysłuchaj mnie!

W czwartek trzeciego tygodnia postu wieczorem.

Do: Panie, wołam do Ciebie, dodajemy sześć stichosów i śpiewamy trzy
isomelosy trójpieśi

i trzy z Menei. Stichery kyr Józefa. Ton 5:

Prosomion: Raduj się, poszczących.

Zbawco, prawdziwa słodyczy, który gorzkie wody Mery dawno temu
osłodziłeś poprzez obraz drzewa Bożego krzyża, a Ty na nim dobrowolnie
rozpostarty skosztowałeś żółci, przebity w bok, z którego wypłynęła
dla świata woda przebaczenia, aby odnowić ziemską naturę, przeto
wysławiamy Twoją niewypowiedzianą moc i modlimy się: Daj nam Twoją
bojaźń, Panie, w czasie poszczenia, odpuszczenie grzechów i wielkie
miłosierdzie.

Słowo rozpostarte na krzyżu, gromadząc daleko od siebie odległych,
podnieś moje myśli z gnojowiska żądz, wzbogać wielkimi cnotami, dając
memu sercu najczystszą Twoją bojaźń i mojej duszy doskonałą miłość,
odcinającą mnie od miłości cielesnej, abym wstrzemięźliwością,
modlitwą i błaganiem w tych dniach posługiwał Tobie i zobaczył Twój
świetlisty dzień zmartwychwstania, przyjmując wielkie miłosierdzie.

Inna stichera kyr Teodora. Ton 1:

Prosomion: Obłok świetlisty.

Przechodzącym trzeci tydzień czcigodnego postu pozwól, Chryste, ujrzeć
nam drzewo Twego życiodajnego krzyża, godnie pokłonić się, śpiewać i
sławić Twoje panowanie, opiewać Twoje cierpienia, uprzedzić sławne i
święte zmartwychwstanie, Paschę tajemną, przez którą Adam znowu wszedł
do raju.

Trzy stichery z Menei. Chwała, i teraz. Teotokion.

Prokimenon, Psalm 55, ton 6: Zmiłuj się nade mną, Boże, albowiem
podeptał mnie człowiek. Stichos: Dzień cały deptali mnie wrogowie moi.

Czytanie Księgi Rodzaju (7, 11-24; 8, 1-3).

W roku sześćsetnym życia Noego, w drugim miesiącu, dwudziestego
siódmego dnia miesiąca, w tym właśnie dniu otwarły się wszystkie
źródła otchłani i otworzyły się upusty nieba. Przez czterdzieści dni i
przez czterdzieści nocy padał deszcz na ziemię. I właśnie owego dnia
Noe oraz jego synowie, Sem, Cham, Jafet, żona Noego i trzy żony jego
synów weszli do arki. A wraz z nimi wszelkie gatunki zwierząt, bydła,
gadów pełzających po ziemi, wszelkiego ptactwa ze skrzydłami. Weszły z
Nowem do arki parami, samiec i samica, z wszelkiego ciała, w którym
jest tchnienie życia. Gdy już weszły do arki samiec i samica każdej
istoty żywej, jak Bóg rozkazał Noemu, Pan zamknął za nim drzwi. A
potop trwał na ziemi czterdzieści dni i czterdzieści nocy, i wody
wezbrały, i podniosły arkę ponad ziemię. Kiedy przybywało coraz więcej
wody i poziom jej podniósł się wysoko ponad ziemią, arka płynęła po
powierzchni wód. Wody bowiem podnosiły się coraz bardziej nad ziemię,
tak że zakryły wszystkie góry wysokie, które były pod niebem. Wody się
więc podniosły na piętnaście łokci ponad góry wysokie i zakryły je.
Wszystkie istoty poruszające się na ziemi z ptactwa, bydła i innych
zwierząt i z wszelkich jestestw, których było wielkie mnóstwo na
ziemi, wyginęły wraz ze wszystkimi ludźmi. Wszystkie istoty, w których
było tchnienie życia, wszystkie, które żyły na lądzie, zginęły. I tak
Bóg wygubił doszczętnie wszystko, co istniało na ziemi, od człowieka
do bydła, gadów pełzających i ptactwa powietrznego, wszystko zostało
doszczętnie wytępione z ziemi. Pozostał tylko Noe i to, co z nim było
w arce. A wody stale się podnosiły na ziemi przez sto pięćdziesiąt
dni. Ale Bóg, pamiętając o Noem, o wszystkich zwierzętach, bydłu, o
wszystkich ptakach i wszystkich gadach pełzających, które z nim były w
arce, sprawił, że powiał wiatr nad całą ziemią i wody zaczęły opadać.
Zamknęły się bowiem źródła otchłani i upusty nieba, i deszcz przestał
padać z nieba. Wody ustępowały z ziemi powoli, lecz nieustannie, i
obniżyły się po upływie stu pięćdziesięciu dni.

Prokimenon, Psalm 56, ton 7: Zmiłuj się nade mną, Boże, zmiłuj się
nade mną, albowiem w Tobie ma nadzieję dusza moja. Stichos: I w cieniu
skrzydeł Twoich złożyła ufność.

Czytanie Księgi Przysłów (10, 1-22).

Mądry syn radością ojca, strapieniem matki syn głupi. Bez pożytku są
skarby źle nabyte, lecz sprawiedliwość wyrywa ze śmierci. Prawego Pan
nie zagłodzi, lecz odtrąci żądze nieprawych. Ręka leniwa sprowadza
ubóstwo, ręka zaś pracowitych wzbogaca. Syn nauczony będzie mądry, a
głupi zostanie sługą. Syn to mądry, co w lecie gromadzi, a kto prześpi
czas żniwa, hańbą okryty. Błogosławieństwa na głowie prawego, a usta
nieprawych okryje szloch. Pamięć o prawym z pochwałą, a imię
nieprawych zaginie. Mądry sercem przyjmie nakazy, upadnie, kto wargi
ma nierozsądne. Kto żyje uczciwie, żyje bezpiecznie, zdradzi się ten,
kto szuka dróg krętych. Kto oszukańczo mruga okiem, ten zbiera smutek,
upadnie, kto wargi ma nierozsądne. Źródło życia w ręce prawego, usta
nieprawych zginą. Nienawiść wznieca kłótnię, miłość wszelki błąd
ukrywa. Na wargach rozumnego jest mądrość, a kijem bij tego, kto nie
ma serca. Mądrzy swą wiedzę gromadzą, usta głupiego grożą
zniszczeniem. Majętność bogacza jest mocną warownią, zagładą nędzarzy
ich własne ubóstwo. Zapłatą prawego jest życie, niegodziwiec zyskuje
karę. Kto strzeże karności, ten idzie ku życiu, kto gardzi upomnieniem
idzie ku zatracie. Usta nieprawe nienawiść ujawnią, głupi, kto
rozgłasza niesławę. Nie uniknie się grzechu w gadulstwie, kto ostrożny
w języku, ten jest mądry. Język prawego jest srebrem wybornym, a serce
niegodziwego zginie. Wargi sprawiedliwego prowadzą wielu, lecz głupcy
umrą z nierozsądku. Błogosławieństwo Pańskie na głowie sprawiedliwego
i wzbogaca, nie będzie smutku w sercu jego.

Na stichownie isomelos dnia. Ton 6:

Na drzewie krzyża powieszono życie wszystkich, Chryste Boże, ożyw moją
duszę umarłą przez grzechy, nie pozwól ostatecznie zginąć Twojej
owieczce, Pasterzu dobry. Odstąpiłem od Twoich przykazań i
roztrwoniłem bogactwo bezgrzeszności, które mi darowałeś, przez
grzeszne upodobania, zniszczyłem i stałem się wstrętny w nierządnych
poczynaniach, lecz odnów mnie, przyciągnąwszy do pokuty, jedyny wielce
miłosierny.

Męczennikom: Męczennicy Twoi, Panie, nie wyrzekli się Ciebie, nie
odstąpili od Twoich przykazań, dla ich modlitw zmiłuj się nad nami.

Chwała, i teraz. Stauroteotokion:

Prosomion: Po trzech dniach.

Widząc Ciebie krzyżowanego, Chryste, Rodzicielka Twoja wołała: Cóż za
straszną widzę tajemnicę, Synu mój? Jakże umierasz na drzewie ciałem
powieszony, Życia Dawco?

W piątek trzeciego tygodnia postu na jutrzni,

triadikony tonu. Po pierwszej recytacji Psałterza katyzmy poetyckie
krzyża z Oktoechosu.

Po drugiej recytacji Psałterza mówimy katyzmę poetycką kyr Józefa. Ton
5:

Prosomion: Współniemające początku.

Przez pokarm z drzewa dawno temu umarli ludzie, przez Twój krzyż
ożyliśmy, mocą którego umocnij nas, Szczodry, abyśmy czas
wstrzemięźliwości przeszli w rozrzewnieniu, czyniąc Twoją wolę, i
ujrzeli dzień świetlistego zmartwychwstania.

Chwała, i teraz. Stauroteotokion: Widząc Ciebie, Chryste, na krzyżu
dobrowolnie wiszącego pośrodku łotrów, Matka Twoja, bijąc się w
piersi, mówiła: Bezgrzeszny Synu, jakże to niesprawiedliwie na krzyżu
jako złoczyńca jesteś podniesiony, chcąc zbawić rodzaj ludzki jako
łaskawy.

Po trzeciej recytacji Psałterza katyzma poetycka kyr Teodora. Ton 1:

Prosomion: Mimo kamienia zapieczętowanego.

Oczyściwszy ciało wstrzemięźliwością i w modlitwach oświeciwszy nasze
dusze, pozwól nam ujrzeć Twój czcigodny święty krzyż i z bojaźnią
pokłonić się, w pieśniach śpiewając i mówiąc: Chwała życiodajnemu
krzyżowi, chwała Twej Bożej włóczni, przez którą ożyliśmy, Przyjacielu
człowieka.

Chwała, i teraz. Stauroteotokion: Owieczka widząc Baranka na drzewie
ukrzyżowanego z łotrami, Ciebie Słowo, wielce cierpliwego, i
przebijanego włócznią w bok, łkając wołała macierzyńsko: Cóż to za
przedziwna i przerażająca tajemnica, Jezusie mój? Jakże to grób
przykrywa Nieogarnionego Boga? Niewypowiedziane jest to, co się
dzieje! Nie pozostawiaj mnie samej, która Ciebie zrodziłam, najsłodszy
mój Jezusie!

Kanon z Menei i trójpieśń kyr Józefa. Recytujemy pieśń biblijną. Ton
5:

Pieśń 5

Hirmos: Do Ciebie, który odziewasz się światłością jak szatą, wcześnie
rano wołam: Omroczoną duszę moją oświeć, Chryste, jako jedyny Łaskawy.

Ulecz mnie, Panie, i uleczę się Twoją raną, oczyściwszy rany mojej
duszy, Chryste, który ciałem przyjąłeś cierpienia.

Gdy Ciebie wiszącego ciałem na drzewie, Chryste, widziało słońce,
przemieniło światłość na ciemność, ziemia zadrżała i rozpadły się
kamienie.

Zarosłą cierniem i zlodowaciałą moją duszę oczyść z wszelkich rodzajów
żądz, Panie, który zostałeś ukoronowany cierniem ze względu na
niezwykłe miłosierdzie.

Teotokion: Zrodziłaś jako Dziecię mego Stwórcę, Czysta, do którego
módl się, aby odnowił mnie, Władczyni, zestarzałego w licznych
złościach.

Inny kanon kyr Teodora. Ton 1:

Hirmos: Czuwając od poranku opiewamy Ciebie.

Na miejscu czaszki Żydzi ukrzyżowali Ciebie, Chryste, kiwają swymi
głowami, śmiejąc się i szydząc, Ty zaś wszystko zniosłeś, aby nas
zbawić.

Na tytule Twego krzyża trzykrotnie napisał Piłat, okazując Ciebie,
jednego z Trójcy, dobrowolnie cierpiącym za zbawienie wszystkich,
Chryste.

Chwała. Triadikon: Najjaśniejszej Trójcy opiewamy trójsłoneczne
promienie, wierni, czcząc Światłość Ojca, sławiąc Światłość Syna,
głosząc Światłość Ducha.

I teraz. Teotokion: Ciebie, przewyższającą anioły, zrodzony z Ciebie
okazał Czystą, gdyż Tego, przed którym drżą aniołowie widząc jako
Boga, Ty na rękach nosiłaś jako swego Syna, Czysta.

Chwała Tobie, Boże nasz, chwała Tobie.

Krzyżu najczcigodniejszy, zbawczy, ochrono świata, zachowaj mnie
poszczącego i okaż godnym czcigodnego pokłonienia się Tobie.

Katabasja: Czuwając od poranku opiewamy Ciebie, Chryste Boże, ze
względu na nas wywyższonego, który krzyż i śmierć przecierpiał w
ciele.

Pieśń 8

Hirmos: Tobie, Stwórco wszystkich, młodzieńcy w piecu uczyniwszy chór,
śpiewali: Wszystkie dzieła Pana, śpiewajcie i wywyższajcie na
wszystkie wieki.

Rozpostarłeś na krzyżu Twoje dłonie, Chryste, uleczając pozbawione
wstrzemięźliwości ręce Praojca. Przez drzewo uleczyłeś klątwę drzewa,
przeto Ciebie opiewamy na wszystkie wieki.

Przypadam do Ciebie, pragnącego zbawienia, Słowo, szybko wygaś złe
pragnienia mego serca, któryś dobrowolnie przecierpiał krzyż i mękę.

Zapragnąłem życia marnotrawnego i skalanego, omroczyłem się,
marnotrawny, zapal dla mnie promień nawrócenia, Słowo, któreś jasność
słońca omroczyło w swojej męce.

Teotokion: Zabierz moją całą wielce boleściwą złość serca, Matko
Chrystusa Boga, skrusz strzały i łuki biesów, atakujących moją pokorną
duszę.

Inny hirmos: Temu, który w piecu wybawił śpiewające dzieci.

Cóż przyniesiemy Tobie, cierpiętnikowi, Władcy wszystkich, my,
nieszczęśni? Bowiem ze względu na nas przecierpiałeś krzyż, Chryste,
opiewamy łaskę Twego bezmiernego miłosierdzia.

Na drzewie Żydzi podnieśli Ciebie, Chryste, z zawiści Ciebie zabili,
ale nieprawi nie umniejszyli chwały Twojej władzy, jesteś bowiem
Władcą, który dobrowolnie ucierpiał.

Błogosławimy Ojca i Syna, i Świętego Ducha, Pana.

Triadikon: Nadprzyrodzonego Bóstwa czczę trzy Osoby: Ojca niemającego
początku, Syna i Ducha Świętego, niepodzielne według natury sławię na
wieki.

I teraz. Teotokion: Przewyższającą niebiosa i cherubinów, pierwszą
wśród świętych i nieskalaną Oblubienicę Boga opiewamy i wywyższamy na
wszystkie wieki.

Chwała Tobie, Boże nasz, chwała Tobie.

Błogosławiony krzyżu Chrystusa, zapisane na niebiosach zwycięstwo, z
ziemi wyrosły, okaż nas godnymi pokłonienia się Tobie, oczyszczonych
przez post.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Temu, który w piecu wybawił śpiewające dzieci i buchający
ogień przemienił w rosę, Chrystusowi Bogu śpiewajcie i wywyższajcie na
wszystkie wieki.

Pieśń 9

Hirmos: Izajaszu, wesel się, oto Dziewica poczęła w łonie i rodzi Syna
Emanuela, Boga i Człowieka, Wschód jest imię Jego. Jego wywyższając,
Dziewicę uwielbiamy.

Odmień skamieniałą nieczułość mojej duszy, łaskawy Zbawco, i daj mi
źródło Bożego rozrzewnienia, Dobry, który z boku wytoczyłeś mi życie
niszczące potoki mojej nieprawości.

Siebie samego rzuciłem w głębię grzechów, porzuciwszy szczyty cnót,
lecz przyciągnij i zbaw mnie, Panie, który wstąpiłeś na krzyż i
przyciągnąłeś do siebie ludzkość.

Słodyczą jesteś i rozkoszą, Panie, jako Stwórca zakosztowałeś żółci,
Chryste, dla tych, którzy odpadli od słodyczy i poprawiasz nas,
poczynając od Adama, przeto opiewamy Ciebie, zbawieni przez Twoje
cierpienia.

Teotokion: Najczcigodniejsza Władczyni, nadziejo moja i ucieczko,
ulecz rany mojej duszy, obdarz pokojem mój rozum, abym i ja radując
się wyśpiewał Twoją wspaniałość, Bogurodzico zawsze Dziewico.

Inny hirmos: Ciebie, którą widział Mojżesz.

Ciebie, którego nieprawi ubrali w purpurę hańby i koronę, Chryste,
jako Króla wyszydzili, kijem uderzając w Twoją głowę, krzyżując z
zawiści i pojąc żółcią, w pieśniach wywyższajmy, wszyscy wierni.

Ciebie w pieśniach, wywyższamy, Chryste Zbawco, którego słońce
widziało cierpiącym na krzyżu i skryło światło, a całe stworzenie
razem pochyliło się przed znieważaniem Władcy i rozpadły się kamienie.

Chwała. Triadikon: Światłość, Życie i Stwórca, trójsłoneczna jedność,
Bóg i Pan, jedyną jaśniejąc jasnością współjaśnieje trzema zarysami w
jednym Bóstwie, Jego wywyższamy wszyscy wierni.

I teraz. Teotokion: Ciebie, którą Dawid Psalmista przepowiedział jako
Syjon, w który wcieli się nieogarniony przez niebiosa i uczyni z Twego
łona oczyszczenie świata, wysławiamy w pieśniach, czysta Matko

Chwała Tobie, Boże nasz, chwała Tobie.

Twój zbawczy krzyż, oświecający wiernych, pozwól. Panie, uprzedzić
przez post, ujrzeć i pokłonić się na uświęcenie nasze, abyśmy Ciebie
nim wysławiali.

Katabasja: Ciebie, którą widział Mojżesz jako niespalający się krzew i
którą widział Jakub jako uduchowioną drabinę i bramę niebios, przez
którą przejdzie Chrystus Bóg nasz, w pieśniach uwielbiajmy, czysta
Matko.

Fotagogikon dnia.

Do psalmów pochwalnych dodajemy isomelos dnia. Ton 6:

Roztrwoniłem bogactwo Ojcowskiego daru, w nierządzie spędziłem życie,
omroczony złymi marzeniami i zwrócony do mego grzechu, rozkoszując się
słodyczą żądz upodobniłem się do bezrozumnych zwierząt i przekroczyłem
zbawcze przykazanie, ale Ty, który zechciałeś zawisnąć na krzyżu ze
względu na mnie, Chryste Boże, nie odrzucaj mnie od Twego usynowienia,
lecz przyjmij nawracającego się jako syna marnotrawnego i zbaw mnie.

Męczennikom: Panie, całe stworzenie świętuje pamięć Twoich świętych,
niebiosa radują się z aniołami i ziemia weseli się z ludźmi. Dla ich
modlitw zmiłuj się nad nami.

Chwała, i teraz. Stauroteotokion:

Prosomion: Po trzech dniach.

Najczystsza, gdy ujrzała Ciebie powieszonym, płacząc wołała matczyno:
Synu mój i Boże mój, najsłodsze moje Dziecię, dlaczego cierpisz
hańbiącą mękę?

Na szóstej godzinie troparion proroctwa. Ton 8:

Słowem wszystko mocą Twoją uczyniłeś, Boże, i z niebytu do bytu
doprowadziłeś nas, prosimy, abyś nas nie oddawał naszym nieprawościom,
Bezgrzeszny Panie.

Prokimenon, Psalm 57, ton 6: Rozraduje się sprawiedliwy w Panu, gdy
ujrzy pomstę. Stichos: Czy rzeczywiście głosicie sprawiedliwość?

Czytanie Proroctwa Izajasza (13, 2-13).

Tak mówi Pan: Na łysej górze zatknijcie znak, podnieście okrzyk
wojenny, nie bójcie się! Dajcie znak ręką, by książęta otworzyli
bramy. Ja dałem rozkaz moim poświęconym i ja ich prowadzę. Mocarze idą
wypełnić gniew mój, radują się i zarazem karzą. Głos narodów na
górach, jakoby tłumu mnogiego, głos królów i zgromadzonych narodów.
Pan Zastępów ogłosił narodowi uzbrojonemu: Przyjdźcie z ziemi
dalekiej, od granic nieboskłonu, Pan i Jego uzbrojeni, aby spustoszyć
całą ziemię. Płaczcie, bo bliski jest dzień Pański, nadchodzi jako
klęska z rąk Boga. Dlatego wszystkie ręce opadają i ulęknie się
wszelka dusza ludzka. Oni truchleją, ogarniają ich męki i boleści, jak
kobietę, która rodzi. Jeden na drugiego patrzy z osłupieniem i lęka
się, a oblicza swoje jak płomień zmienią. Oto dzień Pański nadchodzi
najwyższego wzburzenia i strasznego gniewu, żeby ziemię uczynić
pustkowiem i wygładzić z niej grzeszników. Gwiazdy bowiem niebieskie i
Orion, i całe piękno nieba, nie będą jaśniały swym światłem, słońce
się zaćmi od samego wschodu, i swoim blaskiem księżyc nie zaświeci.
Zapowiem całemu światu zło i niegodziwcom ich grzechy. Położę kres
pysze nieprawych i dumę pyszałków poniżę. Uczynię tych, którzy
pozostaną, rzadszymi niż najczystsze złoto, i śmiertelnika droższym
niż złoto z Ofiru. Dlatego niebiosa się poruszą i ziemia się
wstrząśnie w posadach, na skutek gniewu Pana Zastępów, w dniu, gdy
rozgorzeje gniew Jego.

Prokimenon, Psalm 58, ton 7: Boże, jesteś wspomożeniem moim, i
miłosierdzie Twoje uprzedzi mnie. Stichos: Ocal mnie od wrogów moich,
Boże mój, i od powstających na mnie wybaw mnie.

W piątek wieczorem,

zwykła recytacja Psałterza.

Do: Panie, wołam do Ciebie, dodajemy dziesięć stichosów i śpiewamy
isomelosy dnia, ton 7:

Jako marnotrawny odstąpiłem od łaski Twojej, Panie, i roztrwoniłem
bogactwo łaski, przybiegam do Ciebie, Łaskawy, wołając do Ciebie,
Boże: Zgrzeszyłem, zmiłuj się nade mną!

Także cztery stichery męczennikom z Oktoechosu, wypadającego tonu, i
cztery z Menei.

Chwała, zmarłym. I teraz. Pierwszy teotokion tonu. Wejście. Pogodna
Światłości.

Prokimenon, Psalm 59, ton 4: Udziel nam pomocy w utrapieniu, bowiem
ludzkie wybawienie jest daremne. Stichos: Boże, odrzuciłeś nas i
zniszczyłeś nas.

Czytanie Księgi Rodzaju (8, 4-21).

Miesiąca siódmego, dwudziestego siódmego dnia miesiąca arka osiadła na
górach Ararat. Woda wciąż opadała aż do miesiąca dziesiątego i w
pierwszym dniu miesiąca dziesiątego ukazały się szczyty gór. A po
czterdziestu dniach Noe otworzył okno arki, które przedtem uczynił, i
wypuścił kruka, aby się dowiedzieć, czy woda ustąpiła z powierzchni
ziemi, ale ten wylatywał i zaraz wracał, dopóki nie wyschła woda na
ziemi. Potem wypuścił z arki gołębicę, aby się przekonać, czy ustąpiły
wody z powierzchni ziemi. Gołębica, nie znalazłszy miejsca, gdzie by
mogła usiąść, wróciła do arki, bo jeszcze była woda na całej
powierzchni ziemi. Noe wyciągnął rękę swoją i schwytał ją, i wniósł do
siebie do arki. Przeczekawszy zaś jeszcze siedem dni, znów wypuścił z
arki gołębicę i ta wróciła do niego pod wieczór, niosąc w dziobie
świeży listek z drzewa oliwnego. Poznał więc Noe, że woda opadła z
powierzchni ziemi. I czekał jeszcze siedem dni, po czym wypuścił znów
gołębicę, ale ona już nie powróciła do niego. W sześćset pierwszym
roku życia Noego, w pierwszym dniu pierwszego miesiąca wody wyschły na
ziemi, i Noe, zdjąwszy dach arki, zobaczył, że powierzchnia ziemi jest
już prawie sucha. W miesiącu zaś drugim, w dniu dwudziestym siódmym
miesiąca ziemia wyschła. Pan Bóg przemówił do Noego tymi słowami:
„Wyjdź z arki wraz z żoną twoją, synami twoimi i z żonami twych synów
z tobą. Wyprowadź wszystkie zwierzęta, które są z tobą i wszelką
istotę żywą, z ptactwa, bydła i gadów pełzających po ziemi. Niechaj
rosną i niech się rozmnażają”. Noe wyszedł więc z arki wraz z żoną
swoją i z synami swymi i z żonami synów swoich. Wyszły też z arki
wszelkie zwierzęta, całe bydło, wszystkie ptaki i wszystkie gatunki
gadów pełzających po ziemi. Noe zbudował ołtarz dla Pana i wziąwszy ze
wszystkich zwierząt czystych i z wszystkich ptaków czystych złożył je
w ofierze całopalnej na ołtarzu. I poczuł Pan miłą woń.

Prokimenon, Psalm 60, ton 6: Usłysz, Boże, błaganie moje, zważ na
modlitwę moją. Stichos: Z krańców ziemi do Ciebie zawołałem.

Czytanie Księgi Przysłów (10, 31-11, 12).

Usta sprawiedliwego kapią mądrością, język nieprawego zginie. Wargi
mężów prawych kapią łaską, a usta niewiernych lubią przewrotność.
Obrzydła dla Pana waga fałszywa, upodobaniem Jego jest ciężarek
uczciwy. Przyszła wyniosłość, przyszła i hańba, a usta pokornych uczą
się mądrości. Sprawiedliwy umierając znajdzie pokutę, a zguba
wiarołomnych budzi śmiech. Doskonałość prawych kieruje nimi, a
przewrotność nieprawych zniewoli ich. W dniu gniewu bogactwo jest bez
pożytku, sprawiedliwość zaś wybawi się ze śmierci. Prawość niewinnego
wyrównuje mu drogę, a niegodziwy upadnie przez swoją nieprawość.
Sprawiedliwych mężów wybawi ich prawość, nieprawych zaś złowi ich
szaleństwo. Gdy umrze mąż prawy, nie zginie nadzieja, chwała zaś
nieprawych zginie. Sprawiedliwy wymknie się łowcom, a jego miejsce
zajmie nieprawy. W ustach niegodziwych jest sieć dla bliźnich, a usta
sprawiedliwych są przychylne. Miasto poprawia się, gdy są
sprawiedliwi, a w zgubie nieprawych radość. Błogosławieństwem prawych
wznosi się miasto, usta zaś nieprawych burzą je. Pozbawionym rozumu
jest ten, kto wyzywa bliźnich, mąż zaś rozumny wybiera milczenie.

I dalszy ciąg Liturgii uprzednio poświęconych Darów.
