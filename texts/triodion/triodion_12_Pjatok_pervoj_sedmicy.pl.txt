W piątek pierwszego tygodnia na jutrzni,

triadikony. Po pierwszej recytacji Psałterza katyzmy poetyckie
Oktoechosu i teotokion.

Po drugiej recytacji Psałterza katyzma kyr Józefa. Ton 2:

Prosomion: Dostojny Józef.

Dając nam niecierpiętliwość Twoimi cierpieniami, Przyjacielu
człowieka, żądze mego ciała umartwiwszy krzyżem Bożym pozwól też
zobaczyć Twoje święte zmartwychwstanie, Panie.

Chwała, i teraz. Stauroteotokion: Chroniony czcigodnym krzyżem Twego
Syna, Władczyni czysta Bogurodzico, wszelki podstęp wroga wszyscy z
łatwością zwyciężamy, przeto Ciebie zawsze jako dłużnicy uwielbiamy
jako Matkę Bożą i jedyną nadzieję dusz naszych.

Po trzeciej recytacji Psałterza katyzma poetycka kyr Teodora. Ton 2:

Prosomion: Ty, która jesteś źródłem miłosierdzia.

Wieczne źródło czystości, zachowaj nas miłosiernie przez post, wejrzyj
na nas, przypadających do Ciebie, zważ na podniesienie rąk naszych,
któryś Twoje dłonie rozpostarł na drzewie, krzyżowany za wszystkich
zrodzonych z ziemi, jedyny Panie bezcielesnych.

Chwała, i teraz. Stauroteotokion. Prosomion:

Dziewica i Matka Twoja, Chryste, widząc na drzewie Ciebie martwego
rozpostartego, gorzko płacząc mówiła: Synu mój, cóż to za straszliwa
tajemnica? Wszystkim dając życie wieczne jakże dobrowolnie umierasz na
krzyżu hańbiącą śmiercią?

Kanon z Menei na sześć i trójpieśń według jego porządku. Recytujemy
także,

jak zwykle piątą pieśń biblijną. Ton 2.

Pieśń 5

Hirmos: Oświecenie w ciemnościach leżących, zbawienie zrozpaczonych,
Chryste Zbawco mój, dla Ciebie czuwam od poranku, Królu świata, oświeć
mnie jasnością Twoją, innego bowiem oprócz Ciebie Boga nie znam.

Widząc we mnie grzech, spieszy się i pomaga grzechowi uwodzący
fałszywym mędrkowaniem, radując się zaiste z mojej zguby, ale Ty daj
mi, Zbawco, błagam, poprawę przez jego zabicie.

Zwyciężywszy zasady ciemności na Twoim krzyżu, wyrwij mnie z ich złych
czynów, wpadłego w głębinę grzechu i w jamę nieprzyzwoitych czynów,
ale mającego nadzieję zbawić się przez Twoje miłosierdzie.

Rozpostarty i zmarły na krzyżu, ożyw duszę moją obumarłą przez grzech
i pozwól jej w pokoju osiągnąć Twoje czcigodne zmartwychwstanie,
Chryste, gorliwie spełniającej Twoje nakazy.

Teotokion: Oświecenie mojej niemocy, zbawienie mrocznej mojej duszy,
Czysta, wybaw mnie, wybaw ginącego, Dziewico, i przyodziej mnie w
szatę niezniszczalności, wyniszczonego przez okropne grzechy.

Inny kanon, ton ten sam, hirmos: Noc przeminęła, przybliżył się dzień
i światłość zajaśniała światu, przeto sławią Ciebie zastępy anielskie
i wszystko Ciebie wysławia.

Ty, który pozwoliłeś ukrzyżować się na miejscu kaźni, jedyny
Nieśmiertelny, dajesz rodzajowi ludzkiemu nieśmiertelność i odnawiasz
go, Panie.

Całe stworzenie przemienia się, widząc Twoje znieważające cierpienia,
Panie, i opłakuje żydowskie zabójstwo, które przecierpiałeś, aby
wszystko zbawić.

Chwała. Triadikon: O Trójco Najświętsza! Ty jesteś naszą służbą, Ty
jesteś naszą ucieczką i panowaniem, wysławiającym Ciebie w jednej
naturze ześlij oczyszczenie grzechów.

I teraz. Teotokion: Dziewico mająca wiele imion, raduj się,
Bogurodzico, arko i złote naczynie, ołtarzu i jaśniejący świeczniku,
ognisty krzewie i ocieniona góro Boża.

Chwała Tobie, Boże nasz, chwała Tobie.

Światu i będącym w świecie głoszący radość, teraz jako wspóukrzyżowani
z Chrystusem przecierpmy zniewagi, naigrywanie i inne męki, aby zostać
z Nim wysławionym.

Katabasja: Noc przeminęła.

Pieśń 8

Hirmos: W piec ognisty do dzieci żydowskich zstąpił Bóg i płomień
zamienił w rosę, śpiewajcie dzieła jako Panu i wywyższajcie na
wszystkie wieki.

Uniżyłeś siebie i podniesiony zostałeś na krzyżu ze względu na
łaskawość, podnosząc niegdyś upadłego przez spożycie owocu drzewa.
Przeto Ciebie wysławionego, jedyny najłaskawszy, opiewamy na wieki.

Przez brak uwagi drzemanie grzechu stało się ciężkim snem, lecz Ty,
który zasnąłeś na krzyżu ze względu na mnie, Chryste mój, podnieś mnie
upadłego, aby nie ogarnęła mnie noc śmierci.

Oślepiony przez żądzę obnoszę zamroczoną duszę i patrząc na mnie
śmieje się wróg uwodzący fałszywym mędrkowaniem, przeto oświeć mnie i
wybaw z jego złości, Chryste, na wieki.

Teotokion: W lenistwie spędziłem życie, obciążywszy duszę snem
grzechu, przeto przybiegam do Twojej nieustającej modlitwy, abyś nie
dała mi usnąć w śmierci, przeczysta Dziewico.

Inny kanon, hirmos: Tego, który w krzewie Mojżeszowi cud Dziewicy
niegdyś przedstawił na górze synajskiej, opiewajcie, błogosławcie i
wywyższajcie na wszystkie wieki.

Ukoronowany cierniem i ubrany w purpurową szatę, okazałeś się,
Chryste, piękniejszy cnotą od wszystkich synów ludzkich, jaśniejący
chwałą.

Pijąc żółć i ocet, wylewając dwa strumienie z Twego Boskiego boku,
życia i nieśmiertelności, dla tych, którzy wierzą i wysławiają Ciebie,
Chryste, na wszystkie wieki.

Błogosławimy Ojca i Syna, i Świętego Ducha, Pana.

Triadikon: Jedyne Bóstwo Trójcy, nierozdzielna Istoto rozdzielana na
Osoby, wieczna władzo, Ojcze, Synu i Duchu, Ciebie opiewamy na
wszystkie wieki.

I teraz. Teotokion: Przeczysta Rodzicielko Boga, bramo niebios,
zbawcze wrota, przyjmij modlitwy wszystkich chrześcijan, którzy Ciebie
błogosławią na wszystkie wieki.

Chwała Tobie, Boże nasz, chwała Tobie.

Krzyżu, berło Chrystusa, rogu Kościoła, zwycięstwo królów, ochrono
chrześcijan, Ty jesteś moim oświeceniem, Ty jesteś moją chwałą na
wszystkie wieki.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Tego, który w krzewie Mojżeszowi.

Pieśń 9

Hirmos: Przed słońcem niegdyś Słońce.

Moją duszę trędowatą przez nieprzyzwoite zamysły, oczyść pokropieniem
Twojej krwi, Słowo Boże, i uczyń mnie wspólnikiem Twojej chwały,
któryś ze względu na mnie przecierpiał haniebne ukrzyżowanie, Chryste.

Cały zgarbiłem się pod ciężarem haniebnych czynów, Chryste, i smucąc
się przyzywam Ciebie, Przyjacielu człowieka: Ulecz Twoją czcigodną
krwią nieuleczone rany mojej duszy, abym opiewał Twoje Bóstwo.

Pokarm zła i napój czyniąc beztroski, cały jestem niepoprawny, przeto
raduję się powstrzymaniem od pokarmów, Pan bowiem powiedział, żeby był
taki post.

Teotokion: Ciebie, która zniszczyłaś dawny okrutny wyrok i uzdrowiłaś
Pramatkę i połączyłaś nasz rodzaj z Bogiem jako most ku Stwórcy,
Ciebie, Bogurodzico, wysławiamy.

Inny kanon, hirmos: Czcigodną i najczcigodniejszą Matkę i Dziewicę
wszyscy wierni pobożnie wywyższajmy pieśniami pieśni jako Bogurodzicę.

Widząc Ciebie rozpiętego na drzewie, stworzenie zadrżało, bowiem jako
Bóg ucierpiałeś ciałem ze względu na łaskawość dobroci, aby nas
zbawić.

Wielka jest moc Twego krzyża, Panie, ukazującego w sobie niebo, aby
odrzucać moc demonów.

Chwała. Triadikon: Jedności trójhipostatyczna, Trójco jedyna,
panująca, natura równej chwały, Ojcze, Synu i Boży Duchu, zbaw nas
wszystkich.

I teraz. Teotokion: Raduj się, Bogurodzico, oczyszczenie świata, ku
Niej przybiegają wszyscy grzesznicy, zawsze znajdując pogodzenie z
Bogiem.

Chwała Tobie, Boże nasz, chwała Tobie.

Umocnij mnie, Panie, Bożą mocą Twego krzyża, abym przyniósł Tobie
nieskalany i czysty czas postu.

Katabasja: Czcigodną i najczcigodniejszą.

Fotagogikon tonu.

Do psalmów pochwalnych dodajemy isomelos dnia, ton 8:

Przyjmijmy z radością przymierze postu, gdyby bowiem zachował je
praojciec, nie bylibyśmy wygnani z Edenu. Owoc był bowiem piękny ku
spojrzeniu i dobry do zjedzenia, ale mnie uśmiercił. Przeto niech się
nie zachwycają nasze oczy i niech się nie napełnią słodyczą potraw
nasze usta, po ich przyjęciu doznajemy bowiem zniewagi. Uciekajmy od
niewstrzemięźliwości i po nasyceniu się nie poddajmy się żądzom.
Naznaczmy się krwią za nas dobrowolnie prowadzonego na śmierć i nie
dotknie nas zguba, spożyjemy świętą Paschę Chrystusową na zbawienie
dusz naszych.

Męczennikom: Jakże was nazwiemy, święci? Czy cherubinami? W was bowiem
spoczął Chrystus. Czy serafinami? Nieustannie bowiem Go wysławiacie.
Czy aniołami? Ciała bowiem odrzuciliście. Czy mocami? Czynicie bowiem
cuda? Liczne są wasze imiona i wielkie dary, módlcie się o zbawienie
dusz naszych.

Chwała, i teraz. Stauroteotokion, ton 8:

Prosomion: O przesławny cud!

Całe stworzenie zmieniło się, gdy ujrzało Ciebie krzyżowanym na
miejscu kaźni i zadrżało nie mogąc znieść podniesienia Ciebie. Czysta
zaś Dziewica i Matka Twoja, płacząc wołała do Ciebie: Biada mi, o
dziecię moje, Zbawco mój najsłodszy, cóż znaczy ten sławny i straszny
widok?

Dobrze jest, i dalszy ciąg służby. Pierwsza godzina bez recytacji
Psałterza,

tak samo w pozostałe piątki świętej Czterdziesiątnicy.

Na szóstej godzinie troparion, ton 5:

Pełne grzechów jest nasze życie i nasz nieodpokutowany zwyczaj,
uprzedź łaskami Twymi, Panie, gdyż poza Tobą innego nie znamy,
panującego nad życiem i śmiercią, zbaw jako Przyjaciel człowieka.

Prokimenon, Psalm 17, ton 7: Umiłuję Ciebie, Panie, mocy moja, Pan
umocnieniem moim. Stichos: Bóg mój, pomoc moja, w Nim mam nadzieję.

Czytanie Proroctwa Izajasza (3,1-11).

Oto Władca, Pan Zastępów odejmie Jerozolimie i Judzie wszelką podporę
i cały zapas chleba i cały zapas wody. A także mocarza i wojownika,
sędziego i proroka, wieszczka i starszego, pięćdziesiątnika i
przedziwnego doradcę, mądrego architekta i rozumnego pomocnika.
„Książętami ustanowię im chłopców i młokosy będą panować nad nimi”.
Ludzie napadać będą jeden drugiego i człowiek na bliźniego swego.
Wyrostek sponiewiera starca i prostak dostojnika. Toteż uchwyci się
człowiek brata swego lub domownika w domu ojca swego, mówiąc: „Ty masz
płaszcz, bądź naszym wodzem, niech moje pożywienie będzie pod tobą!”
Ten zaś odpowiadając owego dnia, rzecze: „Nie będę twoim wodzem,
bowiem w mym domu nie ma ani chleba, ani szaty. Nie będę wodzem tego
ludu!” Albowiem porzucona jest Jerozolima i Judea upada, język ich
jest nieprawy, nie ukorzyli się przed Panem. Przeto teraz upokorzona
zostanie chwała ich, a zawstydzenie ich oblicza świadczy przeciwko
nim. Grzech swój ogłaszają i objawiają jak Sodomianie. Biada duszy
ich, bowiem zamyśliła złą radę przeciwko samej siebie, mówiąc:
„Zwiążmy sprawiedliwego, albowiem jest nam niepotrzebny, gdyż owoce
dzieł swoich spożywa”. Biada nieprawemu, bowiem zło zdarza się jemu
według dzieł rąk jego. Ludu mój, rządcy wasi gnębią was i sędziowie
rządzą wami. Ludu mój, błogosławiący was oszukują was i ścieżki nóg
waszych niszczą. Lecz teraz Pan powstanie na sąd i postawi lud swój
przed sądem. Sam Pan na sąd przyjdzie ze starszymi ludu i z ich
książętami.

Prokimenon, Psalm 18, ton 6: Panie, wspomożycielu mój i wybawco mój.
Stichos: Niebiosa głoszą chwałę Bożą, dzieło rąk Jego obwieszcza
firmament.

Niech będzie wiadomym, że służbę Menei wypadającego świętego w sobotę
i w niedzielę śpiewa się na powieczerzu, lub gdy wyznaczy eklezjarcha.

W piątek wieczorem na nieszporach,

po zwykłej recytacji Psałterza, do: Panie, wołam do Ciebie, dodajemy
dziesięć stichosów

i śpiewamy stichery isomelosy dnia. Ton 5:

Przyjdźcie, wierni, czyńmy w światłości dzieła Boża, abyśmy w ciągu
dni pobożnie chodzili, odrzućmy wszelkie niesprawiedliwe zapisy na
bliźnich, nie stawiając ich bliźnim ku zgorszeniu. Odrzućmy też
rozkosze ciała, rozwijajmy dary duszy, dajmy potrzebującym chleba i
przystąpmy w pokucie do Chrystusa, wołając: Boże nasz, zmiłuj się nad
nami.

Śpiewamy także cztery stichosy męczennikom z Oktoechosu, wypadającego
tonu.

Także cztery isomelosy świętego Teodora. Ton 2:

Przyjdźcie, wszyscy miłujący męczenników, rozweselmy się duchowo i
tryumfujmy. Dzisiaj bowiem męczennik Teodor zaprasza na mistyczną
ucztę, cieszącą nas, miłośników świąt, aby wołać do niego: Raduj się,
niezwyciężony cierpiętniku, któryś na ziemi odrzucił groźby katów.
Raduj się, któryś powstałe z prochu Twoje ciało za Chrystusa wydał na
męki. Raduj się, któryś w rozlicznych nieszczęściach okazał się
doświadczonym rycerzem niebieskiego wojska. Przeto modlimy się do
Ciebie, ozdobo męczenników, abyś modlił się za naszymi duszami.

Darowaną przez Boga łaskę Twoich cudów, męczenniku Teodorze, wszystkim
rozpościerasz, którzy z wiarą przybiegają do Ciebie, przeto sławimy
Ciebie, mówiąc: Wybawiasz niewolników, uleczasz chorych, wzbogacasz
ubogich, ratujesz żeglujących, powstrzymujesz nierozsądne czyny sług i
ukradkiem czynisz objawienie zguby, cierpiętniku, żołnierzom każesz
uchylać się od grabieży, spełniasz miłosiernie prośby dzieci,
okazujesz się być gorącym orędownikiem czczących Twoją świętą pamięć.
Z nimi i nam, święty cierpiętniku, opiewającym Twoją mękę, wyproś u
Chrystusa wielkie miłosierdzie.

Okazałeś się wielkim darem Bożym, męczenniku Teodorze, gdyż także po
śmierci jako żywy spełniasz prośby przybiegających do Ciebie. Gdy więc
niegdyś porwano kobiecie syna i uczyniono niewolnikiem niewiernych
żołnierzy, wdowa stanęła skrapiając łzami Twoją świątynię, Ty zaś jako
miłosierny zstąpiwszy na białym koniu, będąc niewidzialnym dziecko jej
zwróciłeś, a i po tym nie przestałeś czynić cudów. Módl się więc do
Chrystusa Boga, aby zbawił dusze nasze.

Czczę Ciebie, jednoimiennego Bożym darom, wielce błogosławiony
Teodorze, okazałeś się bowiem niezachodzącym światłem Bożej
Światłości, oświeciłeś Twymi cierpieniami całe stworzenie, okazałeś
się silniejszym od ognia, wygasiłeś płomień i skruszyłeś głowę
podstępnego węża. Przeto Chrystus nachylił się nad Twoimi
cierpieniami, koronując Twoją Bożą głowę, wielki męczenniku,
cierpiętniku, masz więc odwagę wobec Boga i módl się gorliwie za
naszymi duszami.

Chwała, ton 6: Wróg użył jako naczynia współodstępcę i kata przez
okrutny zamysł, gdy pobożni ludzie oczyszczali się postem, chciał, aby
ze skalanych ofiar skalali się skalanym pokarmem przez jego spożycie,
lecz Ty rozbiłeś chytrość owego mędrkowania, we śnie zjawiłeś się
ówczesnemu biskupowi i okazując głębię rozumu zdemaskowałeś
nieprzyzwoite poczynania. Składając więc Tobie dziękczynienie Zbawcę
wysławiamy, corocznie czyniąc wspomnienie tego cudu i modląc się,
abyśmy uratowali się bez uszczerbku z pułapek złego przez Twoje
modlitwy do Boga, męczenniku Teodorze.

I teraz. Teotokion tonu. Wejście bez Ewangelii. Pogodna Światłości.

Prokimenon, Psalm 19, ton 6: Niech Pan cię wysłucha w dniu utrapienia.
Stichos: Niech obroni ciebie imię Boga Jakuba.

Czytanie Księgi Rodzaju (2, 20-25; 3, 1-20).

Adam dał nazwy wszelkiemu bydłu, wszystkim ptakom powietrznym i
wszelkiemu zwierzęciu polnemu, ale nie znalazła się pomoc odpowiednia
dla Adama. Wtedy to Pan sprawił, że Adam pogrążył się w głębokim śnie
i zasnął, a gdy spał wziął jedno z jego żeber, a miejsce to zapełnił
ciałem. Po czym Pan Bóg z żebra, które wyjął z Adama, stworzył
niewiastę i przyprowadził ją do Adama. I rzekł Adam: „Ta dopiero jest
kością z moich kości i ciałem z mego ciała! Ta będzie się zwała
niewiastą, bo ta z mężczyzny swego została wzięta”. Dlatego to
mężczyzna opuści ojca swego i matkę, i połączy się z żoną swoją, że
staną się oboje jednym ciałem. Chociaż oboje byli nadzy, Adam i żona
jego, nie odczuwali wstydu. A wąż był najbardziej przebiegłym ze
wszystkich zwierząt będących na ziemi, które Pan Bóg stworzył. On to
rzekł do niewiasty: „Czy rzeczywiście Bóg powiedział: Nie jedzcie
owoców ze wszystkich drzew tego raju?” Niewiasta odpowiedziała wężowi:
„Z każdego drzewa rajskiego możemy jeść owoce. Jedynie owoców z
drzewa, które jest pośrodku raju, jak Bóg powiedział: Nie wolno wam
jeść z niego, a nawet go dotykać, abyście nie pomarli śmiercią”. Wtedy
rzekł wąż do niewiasty: „Na pewno nie umrzecie śmiercią! Wie bowiem
Bóg, że w tym dniu, gdy spożyjecie owoc z tego drzewa, otworzą się wam
oczy i będziecie jak bogowie znający dobro i zło”. Wtedy niewiasta
spostrzegła, że drzewo to ma owoce dobre do jedzenia, że jest ono
rozkoszą dla oczu, jest piękne, i owoce tego drzewa nadają się do
zdobycia wiedzy. Zerwała zatem z niego owoc, skosztowała i dała swemu
mężowi, który był z nią, i on zjadł. A wtedy otworzyły się im obojgu
oczy i poznali, że są nadzy; spletli więc liście figowe i zrobili
sobie przepaski. Gdy zaś usłyszeli kroki Pana Boga przechadzającego
się po raju po południu, skryli się Adam i żona jego przed obliczem
Pana Boga wśród drzew rajskich. Pan Bóg zawołał na Adama i zapytał go:
„Adamie, gdzie jesteś?” On odpowiedział: „Usłyszałem Twoje kroki,
chodzącego po raju, i przestraszyłem się, bo jestem nagi, i ukryłem
się”. Rzekł Bóg: „Któż ci powiedział, że jesteś nagi? Czy zjadłeś z
drzewa, o którym ci powiedziałem, że z jego jednego nie możesz jeść, a
ty zjadłeś z niego?” Adam odpowiedział: „Niewiasta, którą dałeś mi,
ona dała mi owoc z tego drzewa i zjadłem”. Wtedy Pan Bóg rzekł do
niewiasty: „Dlaczego to uczyniłaś?” Niewiasta odpowiedziała: „Wąż mnie
zwiódł i zjadłam”. Wtedy Pan Bóg rzekł do węża: „Ponieważ to
uczyniłeś, bądź przeklęty wśród wszystkich zwierząt domowych i
wszystkich zwierząt polnych. Na brzuchu będziesz się czołgał i proch
będziesz jadł po wszystkie dni twego istnienia. Wprowadzam nieprzyjaźń
między tobą i niewiastą, pomiędzy potomstwem twoim a potomstwem jej.
Ono zmiażdży ci głowę, a ty będziesz czyhał na jego piętę”. Do
niewiasty powiedział: „Obarczę cię niezmiernie wielkim trudem twej
brzemienności, w bólu będziesz rodziła dzieci, ku twemu mężowi
będziesz kierowała swe pragnienia, on zaś będzie panował nad tobą”. Do
Adama zaś Bóg rzekł: „Ponieważ posłuchałeś głosu swej żony i zjadłeś z
drzewa, co do którego dałem ci rozkaz w słowach: Nie będziesz z niego
jeść – przeklęta niech będzie ziemia z twego powodu, w trudzie
będziesz zdobywał od niej pożywienie dla siebie po wszystkie dni życia
twego. Ciernie i osty będzie ci ona rodziła, a przecież pokarmem twym
są płody roli. W pocie oblicza twego będziesz spożywał chleb twój,
póki nie wrócisz do ziemi, z której zostałeś wzięty, bo prochem jesteś
i w proch się obrócisz!” Adam dał swej żonie imię Życie, bo ona stała
się matką wszystkich żyjących.

Prokimenon, Psalm 20, ton 6: Powstań, Panie, w mocy Twojej, będziemy
śpiewać i sławić moc Twoją. Stichos: Panie, król weseli się mocą
Twoją.

Czytanie Księgi Przysłów (3, 19-34).

Pan umocnił ziemię mądrością, niebiosa utwierdził rozumem. Przez Jego
wiedzę rozwarły się otchłanie, a rosę spuszczają obłoki. Synu, strzeż
przezorności i rozwagi, aby żyła dusza twoja, a łaska będzie na twojej
szyi, będzie uleczeniem ciała twego i lekarstwem dla kości twoich.
Abyś chodził w pokoju po wszystkich drogach twoich i nie potknął się.
Gdy spoczniesz, nie zaznasz trwogi, gdy zaśniesz, sen twój będzie
przyjemny. Nagły strach cię nie przerazi, ani klęska dotykająca
nieprawych. Pan bowiem będzie z tobą na wszystkich drogach twoich,
umocni nogi twoje, abyś się nie zachwiał. Pracownikom nie odmawiaj
zapłaty, gdy masz możność pomagania. Nie mów: „Idź sobie, przyjdź
później, dam jutro”, gdy możesz dać zaraz. Nie wiesz bowiem, co da
nadchodzący dzień. Nie spiskuj przeciw bliźniemu, gdy mieszka przy
tobie i w tobie ma nadzieję. Nie sprzeczaj się z nikim, o ile ci zła
nie wyrządził. Nie zazdrość krzywdzicielowi, nie skłaniaj się ku jego
drogom. Przed Panem bowiem nieczysty jest każdy przestępca i ze
sprawiedliwym nie łączy się. Przekleństwo Pańskie na domach
występnych, a błogosławi On mieszkanie uczciwych. Pan sprzeciwia się
pysznym, a pokornym daje łaskę.

Także: Niech moja modlitwa wznosi się jak dym kadzidlany przed Tobą.

I dalszy ciąg Liturgii uprzednio poświęconych Darów.

Po modlitwie odmawianej przed amboną

śpiewamy ten oto kanon modlitewny świętego Teodora. Przedłożywszy
koliwo

odmawiamy Psalm 142: Panie, usłysz modlitwę moją. Także: Bóg i Pan, i
objawił się nam.

Troparion, ton 2:

Wielkie są czyny dokonane przez wiarę! Oto pośrodku ognia, jakby na
spokojnej wodzie, cieszył się św. męczennik Teodor, spalając się
bowiem w ogniu, jako słodki chleb na całopalną żertwę Trójcy Świętej
się ofiarował. Dla jego modlitw, Chryste Boże, zbaw dusze nasze.

Chwała, i teraz. Teotokion: Wszystkie przewyższające rozum, wszystkie
sławne Twoje tajemnice, zapieczętowanej czystości i chronionego
dziewictwa, okazałaś się prawdziwie Matką rodząc prawdziwego Boga, do
którego módl się, aby zbawił dusze nasze.

I Psalm 50.

Kanon. Poemat Jana z Damaszku, z akrostychem: Opiewam Twoje, Boże,
dary, Teodorze. Ton 8:

Pieśń 1

Hirmos: Wodę przeszedł jak suchy ląd i egipskiego zła uniknął, przeto
Izraelita wołał: Wybawicielowi i Bogu naszemu śpiewajmy.

Wiedząc, że kochasz Boga, Teodorze, i zachwycony twoją niezwykłą
miłością, duszę i ciało, i słowa pochwał przynoszę.

Napisany został rozkaz obmierzły Bogu, aby składać ofiary bożkom, a
nie żywemu Bogu, ale Ty objawiłeś, cierpiętniku, by ich nie ofiarować,
sam mający Bogu być przyprowadzonym.

Chwała. Miłością Bożą przygwożdżony, Boga Najwyższego Syna
Jednorodzonego, Teodorze męczenniku zaciągnąłeś się do wojska i
zaszczytów nie poszukiwałeś.

I teraz. Teotokion: Nieustannie wysławiają Ciebie zastępy aniołów i
ludzi, Matko Dziewico, bowiem nosiłaś w swoich objęciach ich Stwórcę
jako Dziecię.

Pieśń 3

Hirmos: Ty jesteś umocnieniem przybiegających do Ciebie, Panie, Ty
jesteś światłością omroczonych i Tobie śpiewa duch mój.

Przynoszę śpiew moich ust i modlitwy mojej bolejącej duszy, nad którą
ulituj się, cierpiętniku Teodorze.

Ciało poddałeś autokracie, sławny męczenniku, rozumem i ciałem
dogadzając Stworzycielowi.

Chwała. Stałeś przed sądem prześladowcy, błogosławiąc Chrystusa Króla,
i odmówiłeś składania w ofierze skalanych darów, Teodorze.

I teraz. Teotokion: Wszyscy chrześcijanie zyskaliśmy Ciebie na zawsze
jako ucieczkę i mur obronny, Ciebie nieustannie wysławiamy, Dziewico.

Pieśń 4

Hirmos: Usłyszałem, Panie, o tajemnicy Twojej Opatrzności, poznałem
czyny Twoje i wysławiłem Twoje Bóstwo.

Zakosztowawszy tajemnic Bożych w rozumie, męczenniku Teodorze, bez
zawstydzenia nauczanie o zrodzeniu Boga wyznałeś.

Pełne żądz bóstw zbiorowisko, żądzom służące, Duchem oświecany
zdemaskowałeś, cierpiętniku Teodorze.

Chwała. Ciebie opiewających, błogosławiony Teodorze, modląc się do
Zbawiciela wyrwij z rozlicznych nieszczęść i żądz, prosimy.

I teraz. Teotokion: Nieorana niwo, któraś zrodziła kłos życiodajny,
dający życie światu, Bogurodzico, wybaw śpiewających Tobie.

Pieśń 5

Hirmos: Czuwając od poranku wołamy do Ciebie, Panie: Zbaw nas, Ty
bowiem jesteś Bogiem naszym, poza Tobą innego nie znamy.

Kochajcie kochającego was Pana – wołałeś, Teodorze – do cierpiących z
Tobą męczenników.

Wielką gorliwością rozpaliłeś się w sercu, cierpiętniku, i spaliłeś
fałszywą boginię wraz z pogańskim chramem.

Chwała. Mocą niezwyciężoną, Teodorze męczenniku, zniszczyłeś
barbarzyńską zuchwałość i skrusz moje żądze.

I teraz. Teotokion: Opiewamy Ciebie jako Dziewicę po zrodzeniu,
Bogurodzico, Ty bowiem zrodziłaś światu Boga Słowo w ciele.

Pieśń 6

Hirmos: Oczyść mnie, Zbawco, wielkie są bowiem nieprawości moje i
wyprowadź z głębi zła, błagam, do Ciebie bowiem zawołałem i usłyszałeś
mnie, Boże zbawienia mego.

Jakże słabe, jakże pozbawione mocy jest bogów pogańskich
samochwalstwo! Na hańbę swoją wobec ludzi modlącym się jest zwyciężane
przez prawdziwych męczenników głoszących prawdę (dwa razy).

Chwała. Umocniwszy się mocą Bożą, męczenników chwało Teodorze, na męki
haniebnych młodzieńców patrzyłeś błogosławiony, i przyszłość
przewidując na wieki.

I teraz. Teotokion: Obyśmy wybawili się z okropnych grzechów
modlitwami Twoimi, Bogurodzico czysta, i obyśmy osiągnęli Boskie
oświecenie, Najczystsza, w niewypowiedziany sposób z Ciebie wcielonego
Syna Bożego.

Kontakion, ton 8: Wiarę Chrystusową przyjąwszy głęboko do serca jako
pancerz, zniszczyłeś wrogie potęgi, wielki szermierzu, i otrzymałeś na
wieki niebieską koronę, Teodorze, jako niezwyciężony.

Pieśń 7

Hirmos: Dzieci żydowskie w Babilonie niegdyś wiarą w Trójcę płomień w
piecu zdeptały, śpiewając: Ojców Boże, błogosławiony jesteś.

Zraniony zostałeś ciałem za Słowo zranione ciałem za nas i do Niego
dziękczynnie zawołałeś, weseląc się cierpiętniku Teodorze: Ojców
naszych Boże, błogosławiony jesteś!

Jak w grobie został złożony i dobrowolnie zapieczętowany Zbawiciel
wszystkich, tak w więzieniu zapieczętowanym zamieszkałeś cierpiętniku
Teodorze, wołając: Ojców naszych Boże, błogosławiony jesteś!

Żądze ciała odtrąciłeś dobrowolnie, zostałeś uśmiercony, karmiąc się
nie pokarmem, a miłością Bożą, cierpiętniku, i śpiewałeś: Ojców
naszych Boże, błogosławiony jesteś!

Chwała. W więzieniu, męczenniku, jak niegdyś młodzieńcom w piecu,
jeden z wiecznej Trójcy był widziany Ciebie umacniając i wołając:
Ojców naszych Boże, błogosławiony jesteś!

I teraz. Teotokion: Nasze zbawienie chcąc urzeczywistnić, Zbawco,
wcieliłeś się w łono Dziewicy, którą okazałeś orędowniczką świata:
Ojców Boże, błogosławiony jesteś!

Pieśń 8

Hirmos: Siedmiokroć rozpalił piec chaldejski prześladowca z wrogości
dla pobożnych, mocą zaś lepszą zbawieni widząc to, do Stwórcy i
Wybawiciela wołali: Dzieci błogosławcie, kapłani zaśpiewajcie, ludzie
wywyższajcie na wszystkie wieki.

Przełożony nieprawych zaślepionym będąc, do Ciebie pobożnego bezbożnie
zawołał, bolejąc: Po co niepotrzebnie na zmarłego człowieka złożyłeś
nadzieję, szaleńcze? – ale Ty zawołałeś – Młodzieńcy błogosławcie,
kapłani śpiewajcie, ludzie wywyższajcie na wszystkie wieki!

Jako rozsądny i mądry rządca łaski, dzięki danej Tobie od Boga łasce
zawołałeś, Teodorze, do nieprawego rozkazodawcy: Ten wstyd nie będzie
udziałem śpiewających: Młodzieńcy błogosławcie, kapłani śpiewajcie,
ludzie wywyższajcie na wszystkie wieki!

Chwała. Jako młodzieniec dokonałeś wielkich czynów, odważnie
zdemaskowałeś fałsz i wołałeś do prześladowcy: Dlaczego fałszywie
każesz służyć stworzeniom porzuciwszy Stworzyciela, szaleńcze?
Młodzieńcy błogosławcie, kapłani śpiewajcie, ludzie wywyższajcie na
wszystkie wieki!

I teraz. Teotokion: Cielesnymi obrazami i rozlicznymi przypowieściami,
słynnymi i obrazowymi wypowiedziami, głoszone było Twoje zrodzenie z
natchnienia Bożego, nadprzyrodzone i cudowne, Dziewico, przeto weseląc
się Ciebie pobożnie wysławiamy, Chrystusa wywyższając na wszystkie
wieki.

Pieśń 9

Hirmos: Ciebie, nieznającą męża Matkę Boga Najwyższego, Ciebie, która
w sposób rozum przewyższający słowem zaiste zrodziłaś Boga,
czcigodniejszą od przeczystych mocy niemilknącym wielbieniem sławimy.

Istotą Twego męczeństwa, Teodorze, było pragnienie Boga, przeto istota
ognia dotknęła Twego ciała i przez ogień wyszedłeś ku rzeczom Bożym
radując się, cierpiętniku, wybrańcu Boży Teodorze.

Męczenniku czcigodny, spalany nie spaliłeś się, Ty bowiem spaliłeś
oszustwo, przed Bogiem stoisz żywy i w Nim weselisz się, cierpiętniku
i wybrańcu Boży Teodorze.

Chwała. Jedynego Ciebie znamy Chrystusa, jednego z Trójcy, w dwóch
doskonałych naturach, który zbawiłeś Twój lud nabyty czcigodną Twoją
krwią, dla modlitw męczennika Teodora.

I teraz. Teotokion: Tobie, któraś niewidzialnego Boga nosiła w swoich
objęciach, na niebiosach opiewają wszystkie moce i przez Ciebie dane
nam zbawienie zawsze w nieszczęściach wywyższamy.

Katabasja: Ciebie, nieznającą męża Matkę Boga Najwyższego.

Następnie trisagion i troparion świętego: Wielkiej wiary, Chwała.
Kontakion: Wiarę Chrystusową jako tarczę.

I teraz. Teotokion, ton ten sam: Podobnie jak orędownictwo wszyscy
zdobyliśmy też władzę obronną, grzeszni, Twoją gorącą pomoc,
najświętsza Dziewico, Matko Mario, chrześcijan zbawienie, przeto nie
przestawaj modlić się za nami do Zbawiciela, aby darował nam
odpuszczenie grzechów.

Ma miejsce pobłogosławienie koliwa. Także: Niech imię Pańskie będzie
błogosławione

oraz Błogosławię Pana, ma miejsce modlitwa kapłana i rozesłanie.

Modlitwa na pobłogosławienie koliwa:

Kapłan: Do Pana módlmy się.

Chór: Panie, zmiłuj się.

Kapłan: Panie, który wszystko stworzyłeś swoim słowem i nakazałeś
ziemi, aby wydała rozliczne owoce dla przyjemności na pokarm dla nas,
a ich nasionami karmionych w Babilonie trzech młodzieńców i Daniela
okazałeś jaśniejących światłością, Sam, najłaskawszy Królu, i te
nasiona z różnymi owocami pobłogosław, i uświęć tych, którzy będą je
spożywali, albowiem ku chwale Twojej i ku czci świętego Teodora Tyrona
przynieśliśmy je od Twoich sług ku pamięci tych, którzy odeszli w
pobożnej wierze. Spełnij przeto, Dobry, tym, którzy je Tobie
przynieśli i pamięć czczą, wszystkie prośby ku zbawieniu i wiecznych
Twoich dóbr słodyczy, dla modlitw Najczystszej Władczyni naszej
Bogurodzicy i zawsze Dziewicy Marii, i świętego Teodora Tyrona,
którego dzisiaj wspominamy, i wszystkich świętych Twoich. Albowiem Ty
błogosławisz i uświęcasz wszystko, Chryste, Boże nasz, i Tobie chwałę
oddajemy z Przedwiecznym Twoim Ojcem, i z Najświętszym, i Dobrym, i
Życiodajnym Twoim Duchem, teraz i zawsze, i na wieki wieków.

Chór: Amen.

Gdy nie będzie Liturgii uprzednio poświęconych Darów, wtedy tak
kończymy godziny: Po Przebacz, daruj i po obowiązkowych pokłonach
odmawiamy trisagion. Po Ojcze nasz mówimy: Panie, zmiłuj się,
dwanaście razy. Także modlitwa: Najświętsza Trójco. Zaczynamy
nieszpory: Przyjdźcie, pokłońmy się, trzy razy i Psalm 103. Katyzma.
Śpiewamy: Panie, wołam do Ciebie, dodając sześć sticher, trzy
męczennikom według tonu Oktoechosu oraz trzy świętemu Teodorowi,
Chwała. Teodorowi. I teraz. Teotokion kolejnego tonu. Pogodna
Światłości bez wejścia. Czytanie, Na stichownie dodajemy isomelos
Triodionu dnia dwa razy i męczennikom, ton 5: Błogosławione wojsko.
Chwała. Teodorowi, ton 2: Bożych darów, podane wśród sticher. I teraz.
Teotokion: Całą nadzieję, a także: Teraz pozwalasz odejść. Trisagion.
Po Ojcze nasz troparion: Wielkim zwycięstwem jest wiara, Chwała, i
teraz. Teotokion: Wszystko przewyższa rozum. Także ektenia: Zmiłuj się
nad nami Boże i trzy pokłony. Kapłan zakłada purpurowy felonion i
zaczyna: Błogosławiony Bóg nasz, a my mówimy Psalm 142: Panie, usłysz
modlitwę, i dalszy ciąg, jak to już ukazano. Kanon na cztery i po
spełnieniu kanonu zamiast Zaprawdę godne to jest, śpiewamy hirmos
dziewiątej pieśni: Ciebie nieznającą męża. Także trisagion i po Ojcze
nasz troparion: Wielkim zwycięstwem jest wiara, Chwała. Kontakion:
Wiarę Chrystusową jako tarczę, I teraz. Teotokion: Podobnie jak
orędownictwo. Także modlitwa nad koliwem i pobłogosławienie koliwa.
Następnie: Niech imię Pańskie oraz Błogosławię Pana i rozesłanie.
Wchodzimy do jadalni i spożywamy wino oraz olej ze względu na
świętego. Tak przyjęliśmy czynić w ławrze świętego ojca naszego Saby i
w monasterze cenobitycznym świętego Eutymiusza Wielkiego, ale nie
czynimy tak teraz z powodu znaczenia dnia. Jednakże spożywamy potrawy
z olejem, a ci, którzy tego chcą, jedzą tak, jak w środę.

Należy wiedzieć, że we wszystkie piątki świętej i wielkiej
Czterdziesiątnicy na nieszporach i powieczerzach nie czynimy pokłonów,
a jedynie nakazane na Liturgii uprzednio poświęconych Darów, to znaczy
po: Niech się wznosi, pokłony trzy, po przeniesieniu świętych Darów
pokłony trzy i po Niech będzie imię Pańskie, pokłony trzy.

Śpiewamy wielkie powieczerza, a na nich kanony za zmarłych aktualnego
tonu, w kryptach grobowych.

Kanony zaś z Menei obecnej soboty i niedzieli śpiewamy, gdy zezwoli
eklezjarcha: jeden śpiewamy na powieczerzu piątku, drugi zaś kanon
śpiewamy na powieczerzu niedzieli.

Tak czynimy we wszystkie piątki w wieczorem w świętej i wielkiej
Czterdziesiątnicy.
