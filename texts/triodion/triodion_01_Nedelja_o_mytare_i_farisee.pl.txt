TRIODION, to jest Trójpieśniec z Bogiem Świętym, zawierający
odpowiadające jemu obrzędy.

Niedziela, w którą czyta się świętą Ewangelię, przypowieść o celniku i
faryzeuszu.

W sobotę wieczorem po wstępnym Psalmie recytujemy Błogosławiony mąż i
całą pierwszą katyzmę.

Do: Panie, wołam do Ciebie, dodajemy dziesięć sticher i śpiewamy z
Oktoechosu trzy stichery niedzielne oraz cztery Anatoliosa i dodajemy
dwie z Triodionu, powtarzając pierwszą. Ton 1:

Nie pomodlimy się jak faryzeusz, bracia, albowiem kto się wywyższa
będzie poniżony. Ukorzmy się więc przez Bogiem, jak celnik poszczący
wołając: Oczyść nas grzesznych, Boże!

Faryzeusz ogarnięty pychą i celnik pochylony przez pokutę przystąpili
do Ciebie, Jedynego Władcy. Pierwszy z nich pochwalił się i pozbawił
się dóbr, a drugi niczego nie głosząc stał się godnym darów. W tych
westchnieniach umocnij mnie, Chryste Boże, jako Przyjaciel człowieka.

Chwała. Ton 8: Wszechwładny Panie, wiem ile mogą łzy, bowiem Ezechiela
odwiodły od bram śmierci, wybawiły grzesznicę z wieloletnich grzechów,
celnika zaś usprawiedliwiły bardziej niż faryzeusza, więc modlę się:
Połączywszy mnie z nimi, zmiłuj się nade mną!

I teraz. Teotokion kolejnego tonu.

Na litii stichera świętego patrona monasteru, zgodnie ze zwyczajem.

Chwała. Ton 3: Duszo moja, rozumiejąc różnicę między celnikiem i
faryzeuszem, znienawidź tego drugiego głos pełen pychy, naśladuj zaś
pierwszego miłą Bogu modlitwę i zawołaj: Boże, oczyść mnie grzesznego
i zmiłuj się nade mną!

I teraz. Teotokion niedzielny tegoż tonu.

Do stichownie dodajemy stichery Oktoechosu według alfabetu.

Chwała. Ton 5: Moimi oczyma, ociężałymi przez nieprawości moje, nie
mogę spojrzeć i zobaczyć wyżyn nieba, ale przyjmij mnie, jak
kajającego się celnika, Zbawco, i zmiłuj się nade mną.

I teraz. Teotokion: Jesteś świątynią i bramą, pałacem i ołtarzem
Króla, Dziewico najczystsza, dzięki której Wybawiciel mój, Chrystus
Bóg, objawił się śpiącym w ciemnościach jako Słońce Sprawiedliwości,
chcąc oświecić tych, których stworzył na obraz swój ręką swoją.
Przeto, Chwalebna, która zdobyłaś matczyną odwagę ku Niemu, módl się
nieustannie, aby zbawił dusze nasze.

Troparion: Bogurodzico Dziewico, raduj się, mówimy trzy razy.

I bywa pobłogosławienie chlebów i rozdanie. I czytanie wielkie z
Listów Apostolskich.

Służbę świętego wypadającego na tę niedzielę i w niedzielę Syna
Marnotrawnego śpiewamy w piątek na powieczerzu albo jak rozsądzi
eklezjarcha, jeśli tylko nie wypadnie dzień jakiegoś wielkiego
świętego lub patrona świątyni, bowiem gdy świątynia nie ma wielkiego
patrona, jest czczona tak, jak wielki święty w dniu swojej pamięci,
gdy powinno być czuwanie i w żaden sposób nie można zostawić pamięci o
nim, ani też przekładać na inny dzień. Śpiewamy więc służbę świątyni,
jak i Spotkaniu Pańskiemu, we wszystkie dni, w jakie wypada Spotkanie
Pańskie.

Na jutrzni,

po sześciu psalmach Bóg i Pan według tonu Oktoechosu.

Mówimy troparion niedzielny dwa razy, teotokion jeden raz i zwykła
recytacja psałterza.

Katyzmy poetyckie Oktoechosu. Po Nieskalanych tropariony Anielski
sobór, hypakoe,

anabatmi i prokimenon tonu. Wszystko, co oddycha. Ewangelia niedzielna
według kolejności. Zmartwychwstanie Chrystusa zobaczywszy. Psalm 50.

Chwała. Ton 8: Dawco życia, otwórz mi bramę pokuty, tęskni bowiem duch
mój do świętego przybytku Twego, a przybytek mego ciała noszę cały
zbrukany, lecz jako Szczodry oczyść go, z łaskawego Twego
miłosierdzia.

I teraz. Teotokion: Bogurodzico, skieruj mnie na ścieżki pokuty,
zbrukałem bowiem moją duszę strasznymi grzechami, i w lenistwie
spędziłem całe me życie, lecz przez Twoje modlitwy wybaw mnie od
wszelkiej zmazy.

Także ton 6: Zmiłuj się nade mną, Boże, według wielkiego miłosierdzia
Twego i według mnóstwa litości Twojej oczyść nieprawości moje.

Gdy myślę, nieszczęsny, o mnóstwie popełnionych przeze mnie złych
czynów, drżę przed strasznym dniem sądu. Mając jednak nadzieję na
miłosierdzie Twej łaskawości, jak Dawid wołam do Ciebie: Zmiłuj się
nade mną, Boże, według wielkiego miłosierdzia Twego.

Kanon niedzielny Oktoechosu z hirmosem na cztery oraz krzyża i
zmartwychwstania na dwa i Bogurodzicy na dwa, a także Triodionu na
sześć. Poemat Jerzego.

Akrostych kanonu w teotokionach: Jerzego. Ton 6:

Pieśń 1

Hirmos: Jak po suchym lądzie wędrował Izrael stopami po otchłani i
prześladowcę faraona widząc tonącego, wołał: Bogu zwycięską pieśń
śpiewajmy.

Chrystus przez przypowieści wszystkich doprowadza do poprawy życia,
celnika wywyższa z upokorzenia, a pyszniącego się faryzeusza okazuje
upokorzonym.

Z pokory cześć wielką czyniąc, a z pychy upadek widząc straszny,
naśladuj dobro celnika i znienawidź zło faryzejskie.

Przez pychę zlikwidowane zostaje wszelkie dobro, a przez pokorę
zniszczone wszelkie zło, którą naśladujmy, wierni, jawnie pogardzając
wzorem pychy.

Chcąc widzieć swoich uczniów mądrymi pokorą, Król wszystkich nakazuje
uczyć się naśladować westchnienia i pokorę celnika.

Chwała. Jak celnik jęczę i z płaczem nieustannym, Panie, przychodzę
teraz do Twojej łaskawości: Ulituj się nade mną, idącym teraz w
pokorze przez życie.

I teraz. Teotokion: Składam Tobie, Władczyni, rozum, sumienie,
nadzieję, ciało, duszę i ducha. Wybaw mnie od okrutnych wrogów i pokus
oraz wybaw mnie z przyszłego odrzucenia, i zbaw mnie.

Katabasja: Otworzę me usta i napełnię się duchem, zaśpiewam mój poemat
Matce Króla, świetliście zatryumfuję, i ciesząc się wyśpiewam
wszystkie Twoje cuda.

Pieśń 3

Hirmos: Nie ma świętego jako Ty, Panie Boże mój, któryś podniósł róg
wiernych Twych, Łaskawy, i umocniłeś nas na opoce wyznania Twego.

Z gnojowiska żądz podnosi się pokorny, zaś z wysokości cnót okropnie
spada każdy, kto się wywyższa, przeto uciekajmy od tego wzoru zła.

Pycha odcina bogactwo prawdy, pokora zaś rozbija mnóstwo żądz. Przeto
okaż nas, Zbawco, naśladowcami losu celnika.

Jak celnik i my bijąc się w piersi, z rozrzewnieniem zawołajmy: Boże,
oczyść nas grzesznych, abyśmy otrzymali odpuszczenie grzechów, jak i
celnik.

Do gorliwości dojdźmy, wierni, naśladując łagodność, z pokorą
współżyjąc w jękach serca, płaczu i modlitwie, abyśmy otrzymali od
Boga przebaczenie.

Chwała. Odrzućmy, wierni, pychę siebie samą chwalącą, wynoszenie się
okropne i nadęcie obmierzłe, i najgorszy faryzeizm, dla Boga
nieprzyzwoite zdziczenie.

I teraz. Teotokion: W Tobie jedynej przystani mając nadzieję, obym nie
odpadł od dobrego oczekiwania, lecz obym otrzymał Twoją pomoc, Czysta,
wybawiwszy się z wszelkiej zgubnej namiętności.

Katyzmy poetyckie, ton 4:

Prosomion: Szybko przybądź.

Pokora podniesie ogarniętego przez zło celnika, który z jękiem zawołał
o oczyszczenie do Stwórcy. Pycha zaś odrzuci od prawdy nieszczęsnego
faryzeusza, mówiącego wiele słów. Naśladujmy więc dobro, odstępując od
zła.

Chwała. Pokora dawno temu podniosła celnika, który z płaczem zawołał:
„Oczyść”, i został usprawiedliwiony. Naśladujmy go wszyscy, którzy
wpadliśmy w głębię zła, i zawołajmy z głębi serca do Zbawcy:
Zgrzeszyliśmy, oczyść jedyny Przyjacielu człowieka!

I teraz. Teotokion: Szybko przyjmij, Władczyni, modlitwy nasze i
zanieść je do Twego Syna i Boga, Pani nieskalana. Rozwiąż nieszczęścia
przybiegających do Ciebie, skrusz podstępy i zrzuć zuchwałość
powstających bezbożnie przeciwko sługom Twoim, Najczystsza.

Pieśń 4

Hirmos: Chrystus moją mocą, Bóg i Pan, śpiewa i głosi Boży Kościół, i
z czystym sercem weseli się w Panu.

Słowo, które upokorzyło siebie aż do przyjęcia postaci sługi, pokazało
nam pokorę jako szczególną drogę wstępowania do nieba, którą każdy
niech naśladuje, a ten, kto się wynosi, zostanie upokorzony.

Wzniósł się sprawiedliwy i upadł faryzeusz, mnóstwem zła obciążony
został upokorzony, a wzniósł się celnik, nieoczekiwanie
usprawiedliwiony.

Ubóstwa orędownik z bogactwem cnót okazał szaleństwo, a bogactwo
pokory natychmiast usprawiedliwiło ze skrajnego ubóstwa, zdobywajmy
więc pokorę.

Powiedziałeś, Władco, żeby wielce mędrkującym przeciwstawiać się
wszelkimi sposobami, gdyż pokornym dasz łaskę Twoją, Zbawco, przeto
nam ukorzonym ześlij teraz łaskę Twoją.

Chwała. Ku Bożemu wstępowaniu zawsze prowadzi nas Zbawca i Władca,
pokazawszy pokorę otwierającą wysokości, gdy nogi uczniów swymi rękoma
umył.

I teraz. Teotokion: Dziewico, któraś zrodziła Światłość niedostępną,
duszy mojej ciemność rozpędź świetlistą zorzą i ku ścieżkom zbawienia
kieruj życie moje.

Pieśń 5

Hirmos: Bożą Twoją światłością, Dobry, od poranku czuwających Tobie
dusze oświeć miłością, modlę się, aby poznać Ciebie, Słowo Boże,
prawdziwego Boga, i wołam z ciemności grzechu.

Powstrzymajmy się od naśladowania zalet faryzeusza i naśladujmy pokorę
celnika, w pierwszym z nich nienawidząc wysokie opinie o sobie i zgubę
upadków.

Zbędny ruch prawdy został osądzony, związał w nim faryzeusz opinię, a
celnik wspaniałą cnotą zdobył sobie jako przyjaciela pokorę.

Faryzeusz uznał siebie za jeźdźca w cnotach, a ubogi celnik biegnąc
szybciej od lidyjskiego rydwanu wyprzedził go, dodawszy do
miłosierdzia pokorę.

Przypowieść o celniku wszyscy zrozumcie umysłem, przyjdźcie,
naśladujmy łzy, przynosząc Bogu ducha skruszonego, grzechów poszukując
odpuszczenia.

Chwała. Daleko odrzućmy wyniosły i zły, pełen pychy i zuchwały rozumny
zwyczaj faryzeusza, bardzo chwalącego się, abyśmy nie pozbawili się
Bożej łaski.

I teraz. Teotokion: Łaskę mocy ześlij wszystkim nam, Dobra,
przybiegającym do Ciebie, podając pomoc pośród wszystkich wrogów i
wyrywając z wszelkiej namiętności.

Pieśń 6

Hirmos: Morze życia wzburzone widząc przez burzę pokus przybiegam do
cichej Twej przystani i wołam do Ciebie: Wyprowadź ze zniszczenia
życie moje, wielce miłosierny.

Przez życiowe pole walk biegł celnik wraz z faryzeuszem, ale jeden z
nich ogarnięty przez wysokie mniemanie haniebnie utonął, a drugi
zbawił się przez pokorę.

Życia biednego przechodząc bieg, naśladujmy gorliwie mądrość celnika.
Uciekajmy zaś od nadymania się obmierzłego faryzeusza, a będziemy żyć.

Zwyczajami swymi naśladujmy Zbawcę Jezusa i Jego pokorę, pragnąc
otrzymać miejsce nieustannej radości, zamieszkawszy w krainie żywych.

Pokazałeś uczniom Twoim wzniosłość pokory, gdy ręcznikiem przepasawszy
biodra, Władco, umyłeś im nogi i nakazałeś naśladować ten wzór.

Chwała. Faryzeusz przeszedł życie w cnotach, a celnik w grzechach,
jednak pierwszy z nich z powodu pychy wrogiej rozumowi odstąpił od
pokory, a drugi wzniósł się, okazawszy się pokornym.

I teraz. Teotokion: Nagiego w prostocie i nie stworzonego dla chytrego
życia, w fałsz przestępstwa przybrał mnie wróg, w ciała otyłość, teraz
zaś przez Twoje wstawiennictwo, Dziewico, zbawiam się.

Kontakion, ton 4:

Prosomion: Objawiłeś się dzisiaj.

Uciekajmy od chełpliwych słów faryzeusza i nauczmy się wzniosłości
pokornych słów celnika, w pokucie wołając: Zbawco świata, oczyść sługi
Twoje!

Drugi kontakion, ton 3:

Prosomion: Dziewica dzisiaj.

Przynieśmy Panu westchnienia celnika i do Niego przystąpmy, grzeszni,
jak do Władcy. Pragnie bowiem zbawienia wszystkich ludzi i
odpuszczenie daje wszystkim kajającym się, ze względu bowiem na nas
wcielił się Bóg będący z Ojcem współniemający początku.

Ikos: Sami siebie, bracia, wszyscy ukorzmy westchnieniami, a łkaniem
owińmy sumienie, abyśmy na sądzie wiecznym zjawili się niewinni,
otrzymawszy odpuszczenie. Tam bowiem zaiste jest przebaczenie, które
teraz wymódlmy sobie, aby je ujrzeć. Tam choroba ucieknie i ból z
głębi westchnień, w Edenie przedziwnym, którego twórcą jest Chrystus,
Bóg z Ojcem wspólnie niemający początku..

Jest taki zwyczaj, że najpierw czyta się przed siódmą pieśnią
synaksarion miesięczny,

a potem z Triodionu. Po przeczytaniu synaksarionu miesięcznego mów to:

Stichosy z Triodionu:

Stwórco wysokości i niskości,

trójświętą przeto pieśń od aniołów

i trójpieśń od ludzi przyjmij.

Na celnika i faryzeusza:

Kto żyje faryzejsko, daleko jest od Kościoła,

Chrystus bowiem wewnątrz, o pokorni, jest przyjmowany.

Modlitwami wszystkich Twoich świętych twórców pieśni, Chryste Boże
nasz, zmiłuj się nad nami. Amen.

Pieśń 7

Hirmos: Anioł uczynił piec rosę rodzącym dla sprawiedliwych
młodzieńców, Chaldejczyków zaś spalał z woli Bożej, przekonując
prześladowcę do zawołania: Błogosławiony jesteś, Boże ojców naszych.

Faryzeusz, który usprawiedliwiał się swoimi czynami, unosił się na
sieciach pychy, bezmiernie się chwaląc, a celnik na lekkim skrzydle
pokory wzniósł się i zbliżył do Boga.

Drabinę jako obraz pokory wykorzystał celnik i wzniósł się na wyżyny
nieba, zaś unoszący się zgniłą pychą i szaleństwem nieszczęsny
faryzeusz, zstąpił aż do głębin otchłani.

Łowiąc sprawiedliwych Zły kradnie ich wzorami pychy, grzesznych zaś
wiąże sieciami rozpaczy. Jednak z obu tych form zła, naśladowcy
celnika, pospieszmy się wybawić.

Przypadnijmy z modlitwą do Boga naszego, wierni, łzami i gorącymi
westchnieniami naśladując wzniosłą pokorę celnika i śpiewając:
Błogosławiony jesteś, Boże ojców naszych.

Chwała. Nauczając uczniów powiedziałeś, Władco, aby zbytnio nie
mędrkowali, ale kierowali się pokorą, Zbawco. Przeto wołamy do Ciebie,
wierni: Błogosławiony jesteś, Boże ojców naszych.

I teraz. Teotokion: Jako piękność Jakuba i Bożą drabinę na ziemi,
zobaczył Ciebie najpierw Jakub, rozciągniętą aż na wysokości, a my
znamy Ciebie, Czysta, jako sprowadzającą z wysokości Boga wcielonego i
to, co ziemskie, znowu do nieba podnoszącą.

Pieśń 8

Hirmos: Z płomienia sprawiedliwym rosę wytoczyłeś i ofiarę
sprawiedliwego wodą spaliłeś, wszystko bowiem czynisz, Chryste, co
tylko zechcesz, Ciebie wywyższamy na wieki.

Mądry celnik z pokorą westchnąwszy odnalazł miłosiernego Pana i został
zbawiony, a ze względu na okropny i wielomówny język faryzeusz odpadł
od prawdy.

Uciekajmy od nadęcia się faryzeusza, mającego upodobanie w wymienianiu
zasług, wierni, naśladując celnika, któremu okazane zostało
miłosierdzie ze względu na jego pokorę i zwyczaj.

Głos celnika, wierni, powtórzmy w Kościele świętym: „Boże, oczyść”,
abyśmy z nim otrzymali przebaczenie, wybawiając się z zarazy
chwalącego się faryzeusza.

Naśladujmy wszyscy westchnienia celnika i rozmawiając z Bogiem z
gorącymi łzami zawołajmy do Niego: Przyjacielu człowieka,
zgrzeszyliśmy, Łaskawco szczodry, oczyść i zbaw.

Błogosławimy Ojca i Syna, i Świętego Ducha, Pana.

Ku westchnieniom celnika Bóg się przychylił i usprawiedliwił go,
wszystkim pokazał, że zawsze należy się pochylać, westchnieniami i
łzami prosząc o odpuszczenie grzechów.

I teraz. Teotokion: Nie znam poza Tobą innego wspomożenia, Ciebie znam
jako orędowniczkę, Czysta Nieskalana. Ciebie kieruję ku z Ciebie
zrodzonemu Orędownikowi: okaż mnie wolnym od wszystkich znieważających
mnie.

Chwalimy, błogosławimy i kłaniamy się Panu, śpiewając i wywyższając Go
na wieki.

Pieśń 9

Hirmos: Boga ludzie nie mogą widzieć, na Niego nie śmieją patrzeć
zastępy aniołów. Przez Ciebie, Najczystsza, objawiło się ludziom Słowo
wcielone, które wywyższając z wojskami niebios Ciebie wysławiamy.

Drogą wstępowania jest pokora, od Chrystusa wziąwszy wzór zbawienia
naśladujmy więc obyczaje celnika, daleko odrzucając nadęcie pychy i
usposobieniem pokory błagając Boga.

Odrzuciwszy duchową pychę, zdobywajmy słuszny zwyczaj pokory, siebie
usprawiedliwiać nie próbujmy, znienawidźmy nadęcie pychy i z celnikiem
błagajmy Boga.

Modlitwy celnika przynieśmy Stwórcy miłosierdzia, odwracając się od
faryzejskich niewdzięcznych modlitw i słów pochwały siebie samego,
które na bliźniego sprowadzają osądzenie, abyśmy sprowadzili Boże
miłosierdzie i światłość.

Wieloma grzechami obciążony, ogromem zła przewyższając celnika i
faryzeusza, który posiadł pełne chwalby nadęcie się, zewsząd pusty
jestem wszelkich dóbr: Panie, oszczędź mnie!

Uczyń nas godnymi Twojej szczęśliwości, ze względu na Ciebie ubogich
duchem. Zgodnie bowiem z Twoją nauką przynosimy Tobie ducha
skruszonego: Zbawco, przyjmij i zbaw służących Tobie!

Chwała. Niegdyś celnik aby pomodlić się do Boga wszedł z wiarą do
świątyni i usprawiedliwił się, przyszedł bowiem z westchnieniami i
łzami, ze skruszonym sercem, całe odrzucił brzemię grzechów i oczyścił
się.

I teraz. Teotokion: Pozwól nam śpiewać, sławić i błogosławić Ciebie,
godnie czczących Ciebie, Przeczysta, i wysławiających Twoje zrodzenie,
jedyna błogosławiona. Ty bowiem jesteś chwałą chrześcijan i przed
Bogiem Orędowniczką Jemu przyjemną.

Eksapostilarion zmartwychwstania. Także Triodionu:

Prosomion: Z uczniami wejdźmy.

Chwała. Uciekajmy przed wielomówstwem złego faryzeusza, przywyknijmy
do pokory wspaniałego celnika, abyśmy wstąpili na niebo, z nim wołając
do Boga: Oczyść sługi Twoje, dobrowolnie zrodzony z Dziewicy Chryste
Zbawco, który przecierpiałeś krzyż i podnieś świat Boską mocą Twoją.

I teraz. Teotokion: Stwórca stworzenia i Bóg wszystkich ciało ludzkie
przyjął z nieskalanego łona Twego, opiewana przez wszystkich
Bogurodzico. Odnowił całą moją zniszczalną naturą, taką samą
zostawiwszy ją po zrodzeniu, jak i przed zrodzeniem. Przeto Ciebie z
wiarą wszyscy wysławiając, wołamy: Raduj się, chwało świata!

Do psalmów pochwalnych dodajemy cztery stichery zmartwychwstania
isomelosy

i Triodionu cztery isomelosy: Nie pomodlimy się jak faryzeusz, bracia
– patrz na nieszporach.

Stichos 2: Powstań, Panie Boże mój, niech wzniesie się ręka Twoja, nie
zapominaj na zawsze o ubogich Twoich.

Ton 3: Duszo moja, rozumiejąc różnicę między celnikiem i faryzeuszem,
znienawidź tego drugiego głos pełen pychy, naśladuj zaś pierwszego
miłą Bogu modlitwę i zawołaj: Boże, oczyść mnie grzesznego i zmiłuj
się nade mną!

Stichos 3: Wysławiać będę Ciebie, Panie, całym sercem moim, opowiem
wszystkie cuda Twoje.

Znienawidźmy pełen chwały głos faryzeusza, wierni, naśladujmy zaś miłą
Bogu modlitwę celnika, nie przez mędrkowanie, lecz przez ukorzywszy
się z rozrzewnieniem zawołajmy: Panie, oczyść grzechy nasze!

Chwała. Ton 8: Chwalącego się swymi czynami i usprawiedliwiającego się
faryzeusza osądziłeś, Panie, a korzącego się i w westchnieniach
proszącego o oczyszczenie celnika usprawiedliwiłeś. Nie zważasz bowiem
na mędrkowanie i nie odrzucasz skruszonego serca. Przeto i my
przypadamy w pokorze do Ciebie, któryś za nas cierpiał: Daj
odpuszczenie grzechów i wielkie miłosierdzie!

I teraz. Błogosławiona jesteś, Bogurodzico Dziewico. Wielka doksologia
i rozesłanie. Zgodnie ze zwyczajem litia w narteksie, gdzie śpiewamy:
Chwała, i teraz. Stichera jutrzni ewangeliczna i pierwsza godzina.

Wiedzieć należy, że wszystkie 11 sticher Ewangelii jutrzni od tej
obecnej niedzieli i aż do niedzieli Wszystkich Świętych na litiach
jutrzni śpiewa się w narteksie, po Chwała, i teraz. Niech będzie też
wiadomym, że od tej niedzieli zaczynamy czytać w narteksie, po
rozesłaniu litii, mowy katechetyczne świętego ojca naszego Teodora
Studyty. Gdy jest obecny igumen, to on czyta, a gdy go nie ma, to
czyta je eklezjarcha, a bracia stoją i z uwagą słuchają. Po skończeniu
czytania mówimy troparion świętemu Teodorowi, ton 8: Prawosławia
nauczycielu, bez teotokionu. I pełne rozesłanie.

Na Liturgii typika z Oktoechosu i z kanonu pieśń szósta. Prokimenon
wypadającego tonu. Lekcja z Listu do Tymoteusza, perykopa 145.
Alleluja. Ewangelia według Łukasza, perykopa 89. Koinonikon: Chwalcie
Pana z niebios.

Należy wiedzieć, że w tym tygodniu inaczej myślący przestrzegają postu
zwanego arcyburiew. My zaś, mnisi, każdego dnia [to jest także w środę
i w piątek] spożywamy ser i jajka, świeccy zaś spożywają mięso,
niszcząc tym samym nakaz tej herezji. Jeśli święto Spotkania Pańskiego
wypadnie w sobotę mięsopustną, służbę zmarłym śpiewa się całą w
krypcie grobowej, wieczór i poranek, a gdy nie ma krypty grobowej, to
śpiewa się ją w sobotę przed niedzielą o synu marnotrawnym, a w sobotę
mięsopustną śpiewa się wyłącznie służbę samego święta.
