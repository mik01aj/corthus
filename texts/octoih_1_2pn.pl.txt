W NIEDZIELĘ WIECZOREM,

do: Panie, wołam do Ciebie, dodajemy stichery rozrzewniające. Ton 1:

Prosomion: Chwalebni męczennicy.

Stichos: Jeżeli będziesz pamiętać o nieprawościach, Panie, Panie,
któż się ostoi? Ale u Ciebie jest oczyszczenie.

Wszystko stworzyłeś Twoim słowem i duchem z łaskawości, Panie,
także mnie cielesnego uczyniłeś duchowym, abym sławił Twoje
święte wszechmocne imię. Ja zaś najbardziej mymi haniebnymi
czynami zawsze znieważam Ciebie, lecz proszę, abyś mnie
oszczędził.

Stichos: Dla imienia Twego cierpiałem Panie, cierpiała dusza moja
dla słowa Twego, dusza moja ma nadzieję w Panu.

Poznaj twoją Bożą szlachetność i niezniszczalną ojczyznę,
nieszczęsna duszo, i staraj się zawsze osiągać ją czynami, aby
nic ze zniszczalnych rzeczy nie zniewoliło ciebie, masz bowiem
lepszą cząstkę, a ciało jest ziemią i zniszczalne, przeto oby
gorsze nie zwyciężyło lepszego.

Stichos: Od straży porannej do nocy, od straży porannej niech Izrael
ma nadzieję w Panu.

Idź, nieszczęsna moja duszo, ku Najłaskawszemu, przystąp z
gorącymi łzami, wyznaj wszystkie grzechy popełnione przez Ciebie
przed sądem i miłosiernym uczyń, nieszczęsna, twego Stwórcę,
wyproś przebaczenie zanim Pan zamknie tobie drzwi.

Inne stichery bezcielesnym, prosomion ten sam:

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Bezcieleśni aniołowie, stojący przed Bożym tronem i oświecani
stamtąd Światłością, mający świetliste i zawsze jaśniejące
oblicza, będący drugą światłością, módlcie się do Chrystusa,
aby dał naszym duszom pokój i wielkie miłosierdzie.

Stichos: Chwalcie Pana wszystkie narody, wysławiajcie Go wszyscy
ludzie.

Nieśmiertelni aniołowie, życie zaiste wieczne, od pierwszego Życia
przyjęte, we wszystkim bogaci, pełni wiecznej chwały, jesteście
świętymi widzami wiecznej mądrości, napełnieni Światłością i
krążący wokół Światłości i Ją wielbiący.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Archaniołowie, aniołowie, księstwa, trony, panowania,
sześcioskrzydli serafini i wieloocy cherubini Boży, organy
mądrości, moce i władze Boże, módlcie się do Chrystusa, aby dał
naszym duszom pokój i wielkie miłosierdzie.

Chwała, i teraz. Teotokion: Mario nieskalana i przewyższająca
wszelki rozum, czcigodny rydwanie, mnie obciążonego wieloma
grzechami i uciskanego, popraw w pokucie Twoim możnym orędownictwem,
możesz bowiem to uczynić jako Matko Tego, który wszystko może.

Także: Pogodna Światłości. Następnie prokimenon: Oto
błogosławcie teraz Pana, wszyscy słudzy Pańscy. Stichos: Stojący
w świątyni Pańskiej, na dziedzińcach domu Boga naszego. Także:
Pozwól, Panie. I ektenia.

Także stichery na stichownie, rozrzewniające. Ton 1:

Skoro głębia licznych moich grzechów, Zbawco, okropnie mnie
pogrąża, podaj mi dłoń jak Piotrowi, zbaw mnie, Boże, i zmiłuj
się nade mną.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Skoro w złych myślach i czynach zostałem osądzony, Zbawco, daj mi
myśl nawrócenia, Boże, abym wołał do Ciebie: Zbaw mnie, łaskawy
Dobroczyńco, i zmiłuj się nade mną.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Dla modlitw wszystkich świętych i Bogurodzicy, daj nam Twój pokój,
Panie, i zmiłuj się nad nami, albowiem jeden jesteś szczodry.

Chwała, i teraz. Teotokion: Radości zastępów niebieskich i na
ziemi mocne orędownictwo ludzi, przeczysta Dziewico, zbaw nas,
którzy do Ciebie przybiegamy, albowiem po Bogu w Tobie pokładamy
nadzieję.

Także: Teraz pozwalasz odejść Twemu słudze. Trisagion. Po: Ojcze
nasz, troparion świętemu. Chwała, i teraz, troparion teotokion.
Następnie ektenia i rozesłanie.

W NIEDZIELĘ NA POWIECZERZU,

kapłan mówi: Błogosławiony Bóg nasz. My zaś: Amen. Chwała
Tobie, Boże nasz, chwała Tobie. Królu Niebieski. Ciąg dalszy jak
zwykle.

Także: Kanon modlitewny do Najświętszej Bogurodzicy. Ton 1.

Pieśń 1

Hirmos: Twoja zwycięska prawica wspaniale wysławiła się w mocy,
ona bowiem, o Nieśmiertelny, jako wszechmocna starła przeciwników i
otworzyła Izraelitom nową drogę na głębokości morza.

W niewypowiedziany sposób poczęłaś Boga i w nadprzyrodzony
zrodziłaś Go, przeczysta Władczyni, który wybawił ludzi z
grzechu, przeto modlę się do Ciebie: Wybaw mnie z licznych
grzechów.

Pogrążany w głębię niezliczonych grzechów, bied i bólów,
karmię się Twoim wstawiennictwem i modlitwą: Nieskalana, skieruj
mnie ku ciszy Bożej pokuty.

Chwała. Orędownictwo całego mego życia, wybaw mnie z wielu
nieszczęść, abym śpiewał Tobie dziękczynną pieśń, czysta
Bogurodzico, i wyrwij mnie z przyszłej męki.

I teraz. Utul burzę otaczających mnie napadów i pokus, nieskalana
Matko Zbawiciela, Stwórcy i Boga naszego, dając mi łaskę zbawienia
i oczyszczenia.

Pieśń 3

Hirmos: Ty jeden znasz ludzkiej natury słabość i we współczuciu w
nią się przybrałeś, przepasz mnie mocą z wysoka, abym zaśpiewał
Tobie, Święty: Duchowa świątynio niewypowiedzianej Twojej chwały,
Przyjacielu człowieka.

Widzenie Twojej czystej postaci jest słodyczą aniołów, dla ludzi
jest zaś zbawcze i straszne dla złych duchów, przeto oświecamy
duszę z wiarą czcząc i całując Bogurodzicę.

Z Twojej dziewiczej krwi ciało swoje ukształtował Stwórca i Pan,
do którego módl się, Nieskalana, aby z niewypowiedzianego
miłosierdzia ulitował się nade mną, zniszczonym przez hańbiące
czyny.

Chwała. Jesteś strażniczką mego życia i murem niezwyciężonym,
po zgonie odnajdę Twoją opiekę i niezwyciężone orędownictwo,
prowadzące do Boga i dające żywot wieczny oraz chwałę,
Nieskalana.

I teraz. Poczęcie bez nasienia, Czysta, i niezniszczalne zrodzenie,
Bóg bowiem jawnie się rodzi, przyzywając upadek ludzkiej natury,
przeto opiewamy Ciebie jako prawdziwą Bogurodzicę.

Pieśń 4

Hirmos: Jako górę przez Bożą łaskę ocienioną ujrzał Ciebie
Habakuk proroczymi oczyma i ogłosił, że z Ciebie wyjdzie Święty
Izraela, na nasze zbawienie i odnowienie.

Pociąga mnie niepowstrzymane dążenie do zła, przez działanie
wroga i złe obyczaje, pomóż mi, Władczyni, aby nie do końca
zgubny napadał na mnie, przez śmierć zabraniając mi pokuty.

Cały czas mego życia straciłem w złym nierządzie i okropnych
ranach, ich działania prowadzą pokorną moją duszę, przeto pomóż
mi, Bogurodzico Dziewico.

Chwała. Usłysz mój boleściwy głos, Nieskalana, który z głębi
duszy zanoszę jęcząc i daj mi odpuszczenie win, które
popełniłem, nieszczęsny, myślą i bezsensownymi obyczajami.

I teraz. Władczyni świata, Bogurodzico, pomóż mi, zły wróg
pochłania mnie strasznymi wspomnieniami i myślami, które
rozłączają mnie z Bogiem, nie zostawiaj więc mnie, ani też nie
odrzucaj.

Pieśń 5

Hirmos: O Chryste, który przez jasność swego przyjścia
oświeciłeś swym krzyżem krańce świata, oświeć światłością
Twojej Boskiej wiedzy serca tych, którzy śpiewają Tobie według
prawosławnej wiary.

Oto mam gotową pomoc do zbawienia, przeto przypadam do Ciebie i
wołam ze łzami: Bogurodzico, wybaw mnie od strzał obcego i
przyszłego badania.

Ty jesteś moją mocą, Ty chwałą i radością, Ty strażniczką
jesteś moją, wspomożycielką, ucieczką i niezwyciężoną
orędowniczką, najświętsza Bogurodzico Dziewico, przeto zbaw Twego
sługę.

Chwała. Skalałem moją nieszczęsną duszę żądzami, oczyść mnie
przez pokropienie Twoją modlitwą, Bogurodzico przeczysta, dając
świetlistą szatę Twego zbawienia.

I teraz. W moim życiu jesteś dla mnie sterniczką wybawiającą z
fal wielu nieszczęść i w moim odejściu, błagam Ciebie, stań przy
mnie zbawiając mnie, Matko Chrystusa Boga.

Pieśń 6

Hirmos: Otoczyła nas głębia otchłani, nie ma nas kto wyzwolić,
policzono nas jak owce na rzeź prowadzone, zbaw lud Twój, Boże
nasz, Ty bowiem jesteś mocą słabych i uleczeniem.

Dziewicza Bogurodzico przeczysta, wyciągnij do mnie swoją dłoń i
wyrwij mnie z głębi zła, którą szaleństwem zdobyłem dla mojej
duszy, nieszczęsny, swoimi żądzami.

Powstań na pomoc Twemu słudze, Czysta, mającemu swoją nadzieję z
Bogiem w Twoim niezwyciężonym wspomożeniu, aby nie przemógł
wróg, wziął i zgubił mnie.

Chwała. Chorych uzdrowienie, upadłych powstanie, grzesznych
oczyszczenie, Bogurodzico, we łzach błagam Ciebie, przypadam i
wołam do Ciebie: Jako Mocna sama wybaw mnie, ginącego.

I teraz. Zmiłuj się, Czysta, nad moją pokorną duszą, uprzedź i
wyrwij, zabierz ją od złego, który pragnie posłać ją do
przepaści ze względu na zło, albowiem bardzo się leniła.

Także: Panie, zmiłuj się, trzy razy. Chwała, i teraz.

Katyzma poetycka, ton 1:

Prosomion: Żołnierze strzegący Twego grobu.

Mamy w Tobie orędowniczkę przed Panem, Czysta, i przybiegamy do
Twojej świętej cerkwi, prosząc Ciebie o pomoc, zawsze Dziewico,
wyprowadź nas ze złości biesów, mąk i strasznego osądzenia,
błogosławiących Ciebie.

Pieśń 7

Hirmos: Ciebie, Matkę Boga, wierni rozpoznajemy z wiarą, jako
duchowy ognisty piec, jak Wywyższany zbawił Trzech Młodzieńców,
tak odnowił świat w Twym łonie, Wszechmocny, Bóg ojców naszych,
bowiem chwalebnie się wysławił.

Byłaś Bożą arką, Władczyni, albowiem poczęłaś w łonie i
urodziłaś ciałem, jedyna Nieskalana, przeto wybaw nas z mąk i
chorób, utrapień i kłopotów, gdyż masz wielką siłę i moc.

Powstrzymaj, Czysta, nie do zniesienia ból mojej nieszczęsnej duszy,
dając mi prawdziwą radość, Władczyni, rozwiązując mętną falę
moich grzechów, Ty bowiem jesteś moją ucieczką i wybawieniem.

Chwała. Całą nadzieję mego zbawienia składam w Tobie, Ciebie
bowiem mam jako wspomożenie i niezwyciężoną basztę, umocnienie i
mocny fundament, przeto mam nadzieję przez Ciebie otrzymać
królestwo, Władczyni.

I teraz. Byłaś wschodem Słońca Chwały, czysta Władczyni, przez
Ciebie bowiem objawił się Ten, który wyzwolił z ciemności i
niewiedzy, i cuchnących grzechów, przeto wołam do Ciebie: Wyzwól
mnie z ciemności zewnętrznej.

Pieśń 8

Hirmos: W piecu dzieci izraelskie jak w tyglu bardziej błyszczały
niż złoto cnotą pobożności i głosiły: Błogosławcie Pana
wszystkie dzieła Pańskie, śpiewajcie i wywyższajcie Go na wieki.

Okropne wzburzenie żądz zasmuca moją duszę, Bogurodzico, która
zrodziłaś przyczynę i dawcę ciszy oraz pokoju, Czysta, w pokoju
zachowując napełnij mnie łagodną radością i weselem.

Objawiłaś się nam jako Pośredniczka zbawienia, Bogurodzico,
rodząc Zbawcę i Władcę wszystkich, przeto błagam Ciebie: Moją
pokorną duszę uczyń godną zbawienia, abym wiernie śpiewał Tobie
przez wszystkie wieki.

Chwała. Ty, która w niewypowiedziany sposób poczęłaś Stwórcę
wszystkich i Boga, wybaw mnie ze zniszczenia i wszelkich pokus, i
pozwól zawsze wołać: Błogosławcie wszystkie dzieła Pana,
śpiewajcie i wywyższajcie Go na wieki.

I teraz. Zrodziłaś wszystkich Stwórcę i Boga, Dziewico, módl się
do Niego o darowanie oczyszczenia grzechów i wybawienie z utrapień,
pokus, wiecznego ognia i osądzenia tych, którzy nieustannie sławią
Twoją chwałę.

Pieśń 9

Hirmos: Obraz Twego czystego zrodzenia pokazał Krzew gorejący i
niespalający się, i teraz wygaś w nas piec gwałtownych pokus,
prosimy, abyśmy Ciebie, Bogurodzico, nieustannie wywyższali.

Nieskalana Matko Boża, otwórz mi Twoje miłosierne łono i wybaw
mnie z paszczy duchowego wilka, szukającego jak mnie zgubić i
zniszczyć, przeto błagam Ciebie: Zmiłuj się nade mną, nie zmuszaj
mnie do odwrotu, Twego zawstydzonego sługę.

Bądź Orędowniczką całego mego życia i Wspomożycielką, wybaw
mnie, Najczystsza, z licznych ataków i trosk oraz bluźnierstw
wrogów, a także z wiecznego ognia.

Chwała. Jedyne nawiedzenie chorych, jedyna poprawo upadłych,
Władczyni, jedyna ku Bogu przewodniczko i wejście, jedyna
orędowniczko wiecznych dóbr, zmiłuj się nade mną, jedynym, który
zgrzeszył bardziej od wszystkich.

I teraz. Przyjmij teraz moją płaczliwą modlitwę i daj mi
odpuszczenie grzechów oraz licznych złości, które uczyniłem,
Bogurodzico, przez wszystkich opiewana Władczyni, ginę bowiem
ostatecznie z niezmiernej rozpaczy.

Także: Zaprawdę godnym to jest, ciąg dalszy i rozesłanie.

W PONIEDZIAŁEK RANO,

po pierwszej recytacji Psałterza katyzmy rozrzewniające. Ton 1:

W nieprawościach jestem poczęty, marnotrawny, nie śmiem spojrzeć
na wyżyny nieba, ale odważając się na Twoją przyjaźń do
człowieka, wołam: Boże, oczyść mnie grzesznego, i zbaw mnie.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

Jeśli sprawiedliwy z ledwością się zbawi, to gdzież podzieję
się ja, grzeszny, który nie poniosłem ciężaru i upału dnia?
Jednak policz mnie z najemnikami jedenastej godziny i zbaw mnie.

Chwała, i teraz. Teotokion: Przeczysta Bogurodzico, błogosławiona
na niebiosach i wysławiana na ziemi, raduj się, Oblubienico
Dziewicza.

Po drugiej recytacji Psałterza katyzma poetycka. Ton 1:

Prosomion: Żołnierze strzegący Twego grobu.

Objęcia ojcowskie otwórz dla mnie, poszczącego, marnotrawnie moje
spędziłem życie, na bogactwo niewyczerpane patrząc Twych łask,
Zbawco, teraz oto upokorzonego nie odrzuć serca, do Ciebie bowiem,
Panie, wołam z rozrzewnieniem: Ojcze, zgrzeszyłem na niebo i przed
Tobą.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

Trybunał Twój straszny i Sąd Twój sprawiedliwy, czyny moje
okropne, ale Ty, Miłosierny, uprzedziwszy mnie zbaw i wyzwól z
męki, wybaw z losu stojących po lewicy i pozwól stać po Twojej
prawicy, Sędzio najsprawiedliwszy.

Także męczennikom:

Stichos: Przedziwny jest Bóg w świętych swoich, Bóg Izraela.

Cierpienia wysławione godnością koron, sławni cierpiętnicy
zostali przez Ciebie ukoronowani, Panie, gdyż cierpliwie znosząc
rany zwyciężyli nieprawych i mocą Bożą z niebios przyjęli
zwycięstwo, ich modlitwami wyzwól i mnie od niewidzialnego wroga,
Zbawco, i zbaw mnie.

Chwała, i teraz. Teotokion: Kieruj moją nieszczęsną duszą,
Czysta, i ulituj się nad nią, gdyż z powodu mnóstwa grzechów
wpełzła w głębię zguby, Nieskalana, i w straszną godzinę
śmierci, ale Ty wyrwij mnie oskarżającym demonom i z wszelkiej
męki.

Inne katyzmy, gdy ma miejsce trzecia recytacja Psałterza. Ton 1:

Prosomion: Żołnierze strzegący Twego grobu.

Szaleńczo oddaliłem się od Ciebie, Szczodry, w nierządzie
spędziłem moje życie, zawsze trudziłem się dla niedorzecznych
żądz, lecz przyjmij mnie dla modlitw aniołów, Ojcze łaskawy, jak
marnotrawne dziecko, i zbaw mnie.

Chwała, i teraz. Teotokion: Dziewico przewyższająca niematerialne
zastępy i chóry anielskie, Ty jedyna przyjmujesz od nich godną
pochwałę, Przeczysta, lecz z aniołami módl się do Twego Syna, aby
wybawił mnie z cierpień, jedynego osądzonego.

Kanon rozrzewniający, mający akrostych: Grzechów moje skalanie
obmyj, Słowo.

Poemat kyr Józefa. Ton 1.

Pieśń 1

Hirmos: Twoja zwycięska prawica wspaniale wysławiła się w mocy,
ona bowiem, o Nieśmiertelny, jako wszechmocna starła przeciwników i
otworzyła Izraelitom nową drogę na głębokości morza.

Zniszcz mnóstwo moich grzechów według wielości Twych zmiłowań,
Chryste, proszę Ciebie, i daj mi pomysł nawrócenia, abym sławił
Twoją łaskawość przewyższającą rozum.

Objawiłeś się na ziemi ze względu na miłosierdzie zmiłowań jako
wcielony człowiek, przeto przyjmij mnie, Słowo Boże, gdyż
zgrzeszyłem bardziej niż inni ludzie, teraz w pokucie przypadam do
Twoich łask.

Także męczennikom: Naśladując zabicie Chrystusa dobrowolnie
cierpiącego, Sławni, przecierpieliście różnorodne cierpienia i
śmierć, zawsze chwalebni, przeto otrzymaliście życie
nieśmiertelne, męczennicy.

Męczennikom: Ogień Bożej miłości przesławnie nosząc w sobie,
męczennicy, nie ulękliście się ognia, ale gorącymi bólami
spaliliście wszelką materię wielobóstwa.

Teotokion: Zastępy bezcielesnych opiewają z nami Ciebie, Dziewico
przez wszystkich sławiona, zrodziłaś bowiem Nieogarnionego,
wcielonego w Twoje łono, pozostając Dziewicą jak i przed
zrodzeniem, Oblubienico Boża.

Drugi kanon ku czci bezcielesnych, mający akrostych: Pierwszy
aniołom śpiew.

Poemat kyr Teofana. Ton 1.

Pieśń 1

Hirmos ten sam.

Radośnie stoicie przed tronem Władcy, najświętsi aniołowie, Ojcu
współniemającego początku i Jego Wielkiej Rady Anioła,
natchnijcie mnie słowem, wam śpiewającego, modlę się (dwa razy).

Zwierciadła światła Bożego i trójsłonecznej świecy jaśnienie w
sobie przyjmujący, jak to może być zrozumiałe, anielskie zastępy
jako pierwsze zamyśliwszy stworzył je Boży rozum.

Teotokion: Upiększający jako Bóg przełożonych zastępów
wyższych mocy, zamieszkał w Twoim łonie, Bogurodzico, nieznającej
małżeństwa i wyższej od serafinów, i bez zmiany stał się
ciałem.

Pieśń 3

Hirmos: Ty jeden znasz ludzkiej natury słabość i we współczuciu w
nią się przybrałeś, przepasz mnie mocą z wysoka, abym zaśpiewał
Tobie, Święty: Duchowa świątynio niewypowiedzianej Twojej chwały,
Przyjacielu człowieka.

Powstań, idź, o duszo! Zawołaj do Twego Stwórcy, który zna
wszystkie twoje tajemnice, i pokaż owoce pokuty, aby zmiłował się
nad tobą szczodry Pan i wybawił z wiecznego ognia.

Oczyść, jedyny dobry, oczyść i zbaw mnie, jak celnik z bojaźnią
wołam do Ciebie, bowiem wlokąc mnóstwo grzechów przygniatany
jestem ich ciężarem i napełniam się ogromnym wstydem.

Męczennikom: Mądrością i prawdziwym rozumem napełniani
męczennicy mądrość helleńską uczynili głupią, mądrością
zniszczyli złość i ciężko ucierpiawszy radując się godnie
przyjęli korony zwycięstwa.

Męczennikom: Cierpiętnicy wyznawali jedną naturę Trójcy Osób,
zniszczyli Bożą wiarą oszustwo wielobóstwa i okazali się
światłami oświecającymi serca wszystkich promieniami łaski.

Teotokion: Święta Boża Oblubienico czysta, święcie zrodziłaś
spoczywającego w świętych Syna i Słowo Ojca współniemającego
początku, i uświęcającego w Świętym Duchu tych, którzy
pobożnie Go błogosławią.

Inny kanon.

Hirmos ten sam.

Serafini zbliżają się bezpośrednio do Światłości Bożej i
nasycają się nią, pierwszymi jaśnieniami, stworzeni wcześniej od
innych świecą i są wtórnymi światłami, przebóstwiani przez
Bóstwo (dwa razy).

Pragnąc gorliwie opiewać anielską jasność i przez nich od Boga
podawaną pomoc, prośmy w czystości rozumu i najczystszymi ustami,
wierni, abyśmy otrzymali ich jaśnienie.

Teotokion: Stałaś się godną widzenia nadprzyrodzonego rozumu, jak
przystoi, i Gabriel przyniósł Tobie, Dziewico nieskalana, głos
radości, jawnie głosząc Tobie poczęcie Słowa i przepowiadając
Twoje niewypowiedziane zrodzenie.

Pieśń 4

Hirmos: Jako górę przez Bożą łaskę ocienioną ujrzał Ciebie
Habakuk proroczymi oczyma i ogłosił, że z Ciebie wyjdzie Święty
Izraela, na nasze zbawienie i odnowienie.

Do kogóż upodobnię ciebie, nieszczęsna moja duszo, czyniąca
okropne dzieła i nie czyniąca dobrych? Nawróć się, zawołaj do
dobrowolnie wywyższonego ze względu na ciebie: Znawco serc, ulituj
się i zbaw mnie.

Zbawco, który określiłeś pokutę nawracającym się, daj mi ją,
Dobry, przed końcem życia dając mi rozrzewnienie i westchnienia,
jak dawno temu nierządnicy całującej Twoje nogi, Władco.

Męczennikom: Męczennicy napełniwszy się wodami duchowymi, okazali
się rzekami wody żywej na znak Boży, wysuszyli Duchem mętne potoki
oszustwa i napoili myśli wiernych.

Męczennikom: Wielkich wysiłków podjęli się Boży męczennicy,
przecierpieli bowiem ogień i miecz, i wszystkie okrutne męki, dla
ich modlitw, Słowo Boże, wybaw ze strasznej męki wiecznej tych,
którzy z wiarą Tobie śpiewają.

Teotokion: Odwiecznie z Ojca niezrodzonego rodzi się Syn i ma
zrodzenie w czasie, wcielając się w Ciebie, Dziewico, chcąc
zakończyć czasową bitwę ludzi, będąc ponad dniami i latami.

Inny kanon.

Hirmos ten sam.

Trony, cherubinów i serafinów jako pierwsze napełniając pięknem
Bożej zorzy, pośrednicząc jaśnieją przyjmując od Boga
Światłość i teraz śpiewają: Chwała mocy Twojej, Panie (dwa
razy).

Śpiewając troistej jedności Bóstwa troistymi świętymi i
nieustannymi głosami, serafini objawiają najczystszą tajemnicę
teologii i uczą prawdziwej wiary.

Teotokion: Ten, który wszelkie stworzenie przewyższa zrozumieniem, w
sposób przekraczający rozum zamieszkał w Twoim czystym łonie,
czyniąc je życiodajnym pałacem przez cud na ziemi.

Pieśń 5

Hirmos: O Chryste, który przez jasność swego przyjścia
oświeciłeś swym krzyżem krańce świata, oświeć światłością
Twojej Boskiej wiedzy serca tych, którzy śpiewają Tobie według
prawosławnej wiary.

Wpadłem w zniszczenie żądz i lękam się Twego sprawiedliwego
Sądu, sprawiedliwy Panie, przeto modlę się: Umocnij mnie, abym
czynił dobre dzieła, usprawiedliwiające mnie.

Nieznane i tajemne sprawy mego serca Ty znasz, Boże mój, Stwórco i
Panie, nie osądzaj przeto mnie w godzinie Sądu, gdy przyjdziesz
sądzić wszystkich.

Męczennikom: Święci mając kontakt z ogniem pokazali rozpalenie
Twoją Boską miłością, przez to zraszani oczekiwaniem przyszłych
dóbr weselili się, mając Boga w sercu.

Męczennikom: Skrapiani nadzieją dóbr szczęśliwości, męczennicy
przecierpieli rozrywanie członków i wielce chytrego oraz mocnego
zadławili swoimi żyłami cierpienia.

Teotokion: Wymowne usta nie będą mogły opowiedzieć cudu Twego
niewypowiedzianego zrodzenia, Oblubienico Boża, bowiem rodzisz w
niewypowiedziany sposób i w swoich objęciach nosisz Tego, który
wszystko trzyma w swojej ręce.

Inny kanon.

Hirmos ten sam.

Rozpalani Bożą miłością panowania, księstwa i moce, wtórne
zastępy, niemilknącymi ustami wysławiają jedną naturę i moc Boga
(dwa razy).

Duch rządzi chórami archaniołów, aniołów i księstw z
niezliczonymi zastępami, którzy czcząc jedną trójhipostatyczną
oświecającą naturę, są przez nią uczeni.

Teotokion: Upiększona zostałaś bardziej, niż wszelka
wspaniałość anielska, bowiem poczęłaś Stwórcę aniołów i
Pana, przeczysta Matko Boża, który w niewypowiedziany sposób
wcielił się w Twoje łono i został zrodzony przez Ciebie.

Pieśń 6

Hirmos: Otoczyła nas głębia otchłani, nie ma nas kto wyzwolić,
policzono nas jak owce na rzeź prowadzone, zbaw lud Twój, Boże
nasz, Ty bowiem jesteś mocą słabych i uleczeniem.

Święty Lekarzu Chrystusie, ulecz żądze mego serca i obmyj mnie z
wszelkiego skalania strumieniami rozrzewnienia, Jezusie mój, abym
śpiewał i wywyższał Twoją łaskawość.

Chryste, mnie błądzącego na drogach zguby i wpadającego w jamę
grzechów, nawróć i skieruj ku prawym ścieżkom Twoich czcigodnych
usprawiedliwień, abym Ciebie sławił.

Męczennikom: Jesteście zaiste drogocennymi kamieniami, gdyż
obrzucani kamieniami nie wyrzekliście się Kamienia Życia, ani też
nie złożyliście ofiary kamiennym bożkom, chwalebni i ukoronowani
męczennicy Pańscy.

Męczennikom: Odnowiwszy dusze pługiem wiary, męczennicy, cierpień
kłos duchem Bożym stokrotny zrodziliście i staliście się godni
błogosławionego pokarmu.

Teotokion: Okazałaś się wyższą od ognistych sług, rodząc Ogień
wcześniejszy od wszelkiego stworzenia, przeczysta Dziewico, mająca
pierwszeństwo, błogosławiona wśród niewiast i radością otoczona
przez Boga.

Inny kanon.

Hirmos ten sam.

Chóry bezcielesnych, Panie, stojąc przed Twoim tronem, Przyjacielu
człowieka, głosami anielskimi nieustannie Ciebie czczą, Ty bowiem
jesteś ich mocą, Chryste, i śpiewam (dwa razy).

Widząc Twoje oblicze niezwykłego piękna, nadboską wspaniałość
Twojej Bożej Światłości, aniołowie są oświecani, Ty bowiem
jesteś ich Światłością i radością.

Teotokion: W Ciebie wcielił się przedtem będący bezcielesnym
Słowem, Przeczysta, który wszystko czyni ze swej woli i zastępy
bezcielesnych wyprowadził z niebytu jako wszechmocny.

Pieśń 7

Hirmos: Ciebie, Matkę Boga, wierni rozpoznajemy z wiarą, jako
duchowy ognisty piec, jak Wywyższany zbawił Trzech Młodzieńców,
tak odnowił świat w Twym łonie, Wszechmocny, Bóg ojców naszych,
bowiem chwalebnie się wysławił.

Dawno temu Daniel poskromił lwy mając za swą towarzyszkę cnotę,
przeto naśladuj go, o duszo, i wroga zawsze ryczącego jak lew oraz
chcącego ciebie objąć uczyń bezsilnym, zawsze patrząc ku Bogu.

Ogromem nierządu strasznie skalałem duszę, Panie, ale Ty, Chryste,
mający niezwykłą łaskawość, przyjmij mnie jak marnotrawnego i
ulituj się nad śpiewającym: Wysławiany ojców Boże i wywyższany.

Męczennikom: Prawem Chrystusa umocnieni, mocą Bożą zniszczyliście
rady bezbożnych, niezwyciężeni męczennicy, i umierając
śpiewaliście: Wysławiany ojców Boże, błogosławiony jesteś.

Męczennikom: Męczennicy jaśniejący zorzą Bóstwa, Panie, i
rozpalani troistą Światłością, jawnie rozpędzili ciemność
męki i mgłę oszustwa, śpiewając: Wysławiany ojców Boże i
wywyższany.

Teotokion: Prawa natury odnawiają się w Tobie, bowiem Dawcę Prawa
Chrystusa zrodziłaś poza prawami ciała, Nieskalana, dającego
wybawienie wszystkim śpiewającym Prawodawcy: Wysławiany ojców
Boże i wywyższany.

Inny kanon.

Hirmos ten sam.

Ty jesteś Światłością niemającą początku, Władco, z Ojca
Światłości zajaśniawszy, zastępy aniołów światłością
oświeciłeś czyniąc ich zwierciadłami przyjmującymi Twoje
niezachodzące jaśnienie, wysławiany ojców Boże i wywyższany.

Panie wszystkich, jawnie zbawiasz rodzaj ludzki przez pośrednictwo
aniołów, dałeś ich bowiem wszystkim wierzącym i prawowiernie
Tobie śpiewającym, wysławiany ojców Boże i wywyższany.

Język i rozum nie może opowiedzieć Twoich cudów, Władco, i
wspaniałych czynów, Ty bowiem oświeciłeś wszelką piękność
mocy anielskich, wysławiany ojców Boże i wywyższany.

Teotokion: W Ciebie, Czysta, wcielił się Syn, który dawno temu bez
matki z Ojca zrodzony i bez Ojca stał się podobnym nam ze względu
na nas, któremu teraz służą pułki bezcielesnych jako
wysławianemu ojców Bogu i wywyższanemu.

Pieśń 8

Hirmos: W piecu dzieci izraelskie jak w tyglu bardziej błyszczały
niż złoto cnotą pobożności i głosiły: Błogosławcie Pana
wszystkie dzieła Pańskie, śpiewajcie i wywyższajcie Go na wieki.

Wybawicielu mój, łaskawy Chrystusie, teraz wybaw mnie z wszelkiej
mgły grzechów i wszelkich pokus, wołającego: Błogosławcie Pana
wszystkie dzieła Pańskie, śpiewajcie i wywyższajcie na wszystkie
wieki.

Gdy zechcesz przyjść w chwale sądzić świat, Chryste, także i
mnie połącz ze stojącymi Twymi wybrańcami, wołającego i
mówiącego: Błogosławcie Pana wszystkie dzieła Pańskie,
śpiewajcie i wywyższajcie na wszystkie wieki.

Męczennikom: Przyszliście do ziemi Chrystusowej, święci
męczennicy, na ziemi bowiem wielce cierpieliście i przyjęliście
życie niebiańskie, śpiewając: Błogosławcie Pana wszystkie
dzieła Pańskie, śpiewajcie i wywyższajcie na wszystkie wieki.

Męczennikom: Zrzuciliście zniszczalne ciała i w szatę
nieśmiertelności jako zwycięzcy męczennicy przyoblekliście się w
Chrystusa, z wysoka wzywając: Błogosławcie Pana wszystkie dzieła
Pańskie, śpiewajcie i wywyższajcie na wszystkie wieki.

Teotokion: Świętymi głosami z oddali Ciebie przepowiadano,
Przeczysta, że będziesz Matką Boga, który wszystko stworzył, Jemu
to śpiewamy: Błogosławcie Pana wszystkie dzieła Pańskie,
śpiewajcie i wywyższajcie na wszystkie wieki.

Inny kanon.

Hirmos ten sam.

Oświecone promieniami trójsłonecznego piękna i bliskie
Światłości zastępy aniołów, wierni, naśladując śpiewamy:
Błogosławcie Pana wszystkie dzieła Pańskie, śpiewajcie i
wywyższajcie na wszystkie wieki.

Jako źródło wszystkich dóbr, mające źródło w Bogu, Boża moc
wywodzi światła wtóre, przyjmujące pierwszą Światłość i
wołające: Błogosławcie Pana wszystkie dzieła Pańskie,
śpiewajcie i wywyższajcie na wszystkie wieki.

Pierwszy Rozum i Stwórca nadświatowe rozumy anielskie w
nadprzyrodzony sposób ukształtował, wyraźnie zbliżające się i
wołające: Wszystkie dzieła Pańskie, śpiewajcie Panu i
wywyższajcie na wszystkie wieki.

Teotokion: Niewypowiedzianie z Ojca zrodzonego przed wiekami w
niewypowiedziany sposób wcielonego zrodziłaś nam, Dziewico
najnieskalańsza, któremu śpiewamy: Wszystkie dzieła Pańskie,
śpiewajcie Panu i wywyższajcie na wszystkie wieki.

Pieśń 9

Hirmos: Obraz Twego czystego zrodzenia pokazał Krzew gorejący i
niespalający się, i teraz wygaś w nas piec gwałtownych pokus,
prosimy, abyśmy Ciebie, Bogurodzico, nieustannie wywyższali.

Jak Kananejska wołam do Ciebie: Zmiłuj się nade mną, Słowo,
bowiem duszę mam biedną przez ataki demonów i szaleńczo czyniącą
nieprawości oraz nie odczuwającą Twojej Bożej bojaźni, wielce
cierpliwy.

Postaw, Panie, na kamieniu Twoich nakazów nogi mojej duszy i obal
węża, który bezwstydnie chce mnie splamić, wybaw mnie z jego
złości, jako dobry i wielce miłosierny.

Męczennikom: Już dawno temu, męczennicy, przez niestałą wodę
pokus i burzę okrutnych ran przeszedłszy, osiągnęliście na
niebiosach królewską przystań, rozkoszując się Bożą ciszą.

Męczennikom: Męczennicy jaśniejący, staliście się godni
Światłości Niezachodzącej i zamieszkaliście w Kościele
pierworodnych, radujecie się z chórami anielskimi, z którymi
módlcie się za nami do Dawcy życia.

Teotokion: Nosisz wszystko noszącego i karmisz dającego wszystkim
pokarm, wielka to i budząca bojaźń, przekraczająca rozum Twoja
tajemnica, Arko czcigodnej Świątyni, Dziewico Bogurodzico, przeto z
wiarą Ciebie uwielbiamy.

Inny kanon.

Hirmos ten sam.

Uczestnicy Twojej niewypowiedzianej chwały, bezcielesne rozumy
stworzyłeś, Zbawco, i teraz nimi chronisz Twój lud, z wiarą i
miłością przybiegający do Ciebie, aby Ciebie, Władco, nieustannie
uwielbiać.

Poślij Twego anioła pokoju, zachowującego Twoją owczarnię,
jesteś bowiem sprawcą pokoju i miłości, w mądrości zachowujesz
wiarę i wszystkie herezje niszczysz Twoją mocą.

Będąc słodyczą, Opiewany, niebieską słodką Światłość
zasadź w Twoich Kościołach, Władco, i daj im pobożne trwanie, aby
Ciebie, Zbawcę, nieustannie wielbili.

Teotokion: Chóry anielskie teraz bez przerwy czczą Twoje zrodzenie,
Przeczysta, stoją bowiem w porządku i patrząc sycą się Jego
radością i Ciebie, Bogurodzico, nieustannie uwielbiają.

Także: Zaprawdę godnym to jest, mała ektenia i fotagogikon. Także
zwykłe psalmy.

Na stichownie stichery rozrzewniające, ton 1:

Inny świat oczekuje ciebie, duszo, i Sędzia chce ujawnić twoje
tajemne i okropne czyny. Nie pozostawaj więc tutaj, ale uprzedź,
wołając do Sędziego: Boże, oczyść mnie i zbaw mnie.

Stichos: Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich.

Nie odrzucaj mnie, Zbawco mój, opanowanego przez grzeszne lenistwo,
podnieś moje myśli ku pokucie i okaż mnie doświadczonym
pracownikiem Twojej winnicy, daj mi zapłatę jedenastej godziny i
wielkie miłosierdzie.

Stichos: Niech będzie światłość Pana Boga naszego nad nami, i
dzieło rąk naszych udoskonal w nas, i dzieło rąk naszych umocnij.

Męczennikom: Przyjdźcie ludzie, wszyscy uczcijmy w pieśniach i
śpiewach duchowych cierpiętników Chrystusowych, światła świata i
głosicieli wiary, zawsze tryskające źródło, z którego płyną
wiernym uzdrowienia, ich modlitwami daj pokój Twemu światu, Chryste
Boże, i duszom naszym wielkie miłosierdzie.

Chwała, i teraz. Teotokion:

Prosomion: Niebieskich zastępów.

Świętsza od wszystkich świętych mocy, czcigodniejsza od wszystkich
stworzeń, Bogurodzico Władczyni świata, która zrodziłaś
Zbawiciela, wybaw nas z niezliczonych grzechów i nieszczęść, jako
Łaskawa, dla Twoich modlitw.

Także: Dobrze jest wyznawać Pana. Trisagion. Po: Ojcze nasz
troparion świętemu, ektenia i rozesłanie. Pierwsza godzina i
rozesłanie.

W poniedziałek na Liturgii Błogosławieństwa. Ton 1:

Stichos: Błogosławieni czyniący pokój, albowiem oni synami Bożymi
będą nazwani.

Wróg przez pokarm wywiódł Adama z raju, Chrystus natomiast krzyżem
łotra wprowadził do niego, wołającego: Wspomnij mnie, gdy
przyjdziesz w Twoim królestwie.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Z łaskawości Twojej daj mi źródło rozrzewnienia, Chryste Boże,
oczyszczające mnie z wszelkiego skalania ogromnym złem, i uczyń
mnie, Łaskawco, uczestnikiem Twego królestwa.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Przywołujemy w modlitwie zastępy Twoich aniołów, Chryste Zbawco,
okaż nam przez nich miłosierdzie jako Najłaskawszy, pogardzając
wszystkimi naszymi grzechami, popełnionymi świadomie i
nieświadomie.

Stichos: Radujcie się i weselcie, albowiem zapłata wasza obfita jest
w niebiosach.

Męczennikom: Strumieniami waszej krwi zatopiliście duchowego
faraona, teraz zaś wytaczacie strumienie cudów, wysuszające
głębię niemocy, przeto jesteście błogosławieni.

Chwała. Ojcu pokłońmy się, Syna wysławmy i Najświętszego Ducha
wszyscy wierni opiewajmy, wołając i mówiąc: Najświętsza Trójco,
zbaw nas.

I teraz. Teotokion: Ty, która zrodziłaś wieczną Światłość,
prowadź Światłością moją duszę zawsze omroczoną przez pokusy
demonów i Twoim orędownictwem wyzwól z przyszłego ognia.

