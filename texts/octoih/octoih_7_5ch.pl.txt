W ŚRODĘ WIECZOREM,

do: Panie, wołam do Ciebie, dodajemy stichery ku czci świętych
apostołów, ton 7:

Stichos: Jeśli będziesz pamiętać o nieprawościach, Panie, Panie,
któż się ostoi? Ale u Ciebie jest oczyszczenie.

Chwalebni apostołowie pługiem poznania Boga przeorali ziemię
całą, mnóstwo wiernych umacniając.

Stichos: Dla imienia Twego cierpiałem Panie, cierpiała dusza moja
dla słowa Twego, dusza moja ma nadzieję w Panu.

Zniszczcie zimę moich żądz i zajaśniejcie mi czystą ciszą,
błogosławieni apostołowie.

Stichos: Od straży porannej do nocy, od straży porannej niech Izrael
ma nadzieję w Panu.

Jako uczniowie Słowa zgromadzenia pogan przeprowadziliście od
bezmyślności do poznania Boga.

Także z Menei stichery ku czci świętego. Chwała. Świętemu,
jeśli jest. I teraz. Teotokion według tonu. Jeśli nie ma Menei, to
inne stichery ku czci świętego i wielkiego cudotwórcy Mikołaja,
ton 7:

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Jak dawno temu wybawiłeś modlitwami Twoimi, ojcze, wojewodów
mających umrzeć, Mikołaju, tak i teraz nas wybaw.

Stichos: Chwalcie Pana wszystkie narody, wysławiajcie Go wszyscy
ludzie.

Tych, którzy z wiarą i miłością wszyscy przyzywają i śpiewają
Tobie, błogosławiony biskupie Mikołaju, wybaw ze smutków.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Zachowaj nas, sługi Twoje, od głodu, zarazy, trzęsienia ziemi,
trosk i wszelkich kłopotów, mądry biskupie Mikołaju.

Chwała, i teraz. Teotokion: Modlitwę Twoich sług zanieś do Syna
Twego, Najczystsza, aby zbawił wszystkich, których stworzył.

Także: Pogodna Światłości. Prokimenon dnia.

Na stichownie stichery ku czci apostołów, ton 7:

Apostołowie chwalebni, kolumny Kościoła, prawdy głosiciele,
gwiazdy bardzo jasne, wy ogniem duchowym wszelkie oszustwo
spaliliście, rodzaj ludzki wiarą oświeciliście, przeto modlimy
się do was: Módlcie się do Zbawcy i Boga naszego, aby pokój dał
światu i zbawił dusze nasze.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Apostołowie Chrystusowi, działacze Zbawcy, krzyż jak pług na
ramionach nosząc, ziemię zlodowaciałą przez oszustwo bożków
oczyściliście i słowo wiary zasialiście, godnie czczeni
jesteście, święci Chrystusowi apostołowie.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Chwalebni męczennicy, owieczki duchowe, ofiary
całopalne, ofiary przyjemne Bogu, was ziemia nie ukryła, lecz niebo
przyjęło, staliście się współuczestnikami aniołów, z nimi
módlcie się, prosimy was, do łaskawcy i Boga naszego, aby pokój
dał światu i zbawił dusze nasze.

Chwała, i teraz. Teotokion: Jedynej przeczystej po zrodzeniu Dziewicy
zaśpiewajmy jako Matce Boga Słowa, mówiąc: Chwała Tobie.

Także: Teraz pozwalasz odejść. Trisagion. Po: Ojcze nasz,
troparion, ektenia i rozesłanie.

W ŚRODĘ NA POWIECZERZU,

Kanon do Najświętszej Bogurodzicy. Ton 7.

Pieśń 1

Hirmos: Na znak Twój na obraz ziemi przemieniła się przedtem łatwo
rozlewająca się natura wody, Panie. Przeto po suchym lądzie
wędrował Izrael śpiewając Tobie pieśń zwycięską.

Wodami życiodajnymi napój duszę moją, Dziewico, wyschłą znojem
grzechów, aby wyrósł kłos owocny Bożego rozrzewnienia, Czysta.

Ulitowawszy się zroś mnie, Czysta, kroplami rozrzewnienia, którymi
obmyj całe skalanie duszy, Dziewico, z obojętności nabyte.

Chwała. Ty Stwórcę Twego do łona przyjąwszy, bez zniszczenia
zrodziłaś Dziecię będące Bogiem Najwyższym, przedziwny cud,
Służebnicą i Matką jesteś, Władczhyni, Oblubienico Dziewicza.

I teraz. Wybawiciela, wyzwoliciela i Zbawiciela rodzajowi ludzkiemu
zrodziłaś, Dziewico Matko przeczysta, przeto jawnie Ciebie znając,
orędowniczkę życia wiecznego sławimy.

Pieśń 3

Hirmos: Na początku niebiosa wszechwładnym Słowem Twoim
umocniłeś, Panie, Zbawco, wszystko uczyniłeś, i Bożym Duchem
dałeś im całą ich moc, umocnij mnie na trwałej opoce wyznania
Twego.

Cielesny szkarłat z Twego przeczystego łona przyjął Król
wszystkich i nosił go poza zniszczeniem natury, Bóg i Człowiek z
Ciebie przyszedł, Dziewico, mający Królestwo niezmienne.

Jako skarbnica dóbr niewypowiedzianych, dana wszystkim przez Boga,
Dziewico, dajesz nam obficie łaski, cudowne dary, w pokusach,
nieszczęściach i niemocach modlącym się do Ciebie.

Chwała. Ciebie Daniel cudowny przewidział jako górę, Czysta, od
której odsieczony zostanie kamień Chrystus i skruszy biesowskie
bożki, przeto jako całego dobra przyczynę wysławiamy Ciebie,
wybawieni zrodzeniem Twoim.

I teraz. Głoszący Boga Ciebie niegdyś przewidział jako zwój, w
którym Słowo napisane zostało palcem Ojca, Czysta, przeto módl
się, abym został zapisany w księdze życia, zły spis grzechów
moich rozerwawszy.

Pieśń 4

Hirmos: Łona Ojca nie porzuciłeś i zstąpiłeś na ziemię, Chryste
Boże, usłyszałem o tajemnicy Opatrzności Twojej i wysławiłem
Cię, jedyny Przyjacielu człowieka.

Pomódl się do zrodzonego z Ciebie, Bogurodzico, abyśmy znaleźli
pomoc w czasie nieszczęść, Jego cierpienia wysławiający.

Mirra z Ciebie rozlewa się, najświętsza Czysta, Stwórca natury
wonnością Bożego poznania napełnił wszystko i przepędził
smrodliwe oszustwo.

Chwała. Jako duchową drabinę, Czysta, postawił Ciebie dla
będących na ziemi Chrystus Bóg jako miłosierny, przez Ciebie do
niebieskich Bożych czynów wiernych prowadzącą.

I teraz. Obciążony brzemieniem ogromnym grzechów wołam do Ciebie,
Dobra: Okaż się dla mnie oczyszczeniem, która Boga zrodziłaś,
biorącego grzechy świata.

Pieśń 5

Hirmos: Panie Boże mój, od godzin nocnych czuwając do Ciebie modlę
się: Daj mi odpuszczenie grzechów moich i ku światłości Twoich
nakazów skieruj drogi moje, modlę się.

Matko Przyjaciela człowieka i Boga, wysławiana Bogurodzico, z wiarą
i miłością w pieśniach zawsze sławiącemu Ciebie oczyszczenie
grzechów moich Twoimi modlitwami ześlij mi.

Przeczysta Bogurodzico, będąc mieszkaniem niezmiennej Światłości
oraz świątynią Bożej zorzy, moją duszę omroczoną oświeć
Światłością Twoją, modlę się.

Chwała. Panie Boże mój, który zechciałeś stać się
człowiekiem, błagam Ciebie: Zechciej zbawić mnie, marnotrawnego, ze
względu na w czystości rodzącą Ciebie Dziewicę i czcigodną
Oblubienicę Bożą.

I teraz. Władczyni Matko Boża, moich grzechów daj przebaczenie,
któraś życie hipostatyczne światu zrodziłaś, Nieskalana.

Pieśń 6

Hirmos: Pływając w poszumie życiowych trosk, pogrążany przez
grzechy ze mną podróżujące i będąc rzucony bestii niszczącej
dusze, jak Jonasz wołam do Ciebie, Chryste: Uratuj mnie ze
śmiertelnej głębi.

Ze zniszczenia śmierci i z grzechu Adama wybawiliśmy się przez
Twoje zrodzenie bez nasienia, bowiem Bóg i zarazem człowiek jeden, i
Syn będący, wybawienie z grzechów daje wiernym.

Rękopis moich grzechów rozedrzyj, Władczyni, w księdze żywych
zapisując mnie Bożymi modlitwami Twoimi, abym wysławiając
śpiewał Tobie, będącej bardziej świętą od cherubinów.

Chwała. Odrzuconych dawno temu sprawiedliwym Twoim Sądem, Chryste,
od Twego oblicza, przyzwałeś przyjściem w ciele jako miłosierny i
teraz przyjmij mnie grzeszącego, Dobry, i wyrwij ze zła.

I teraz. Ty, która zrodziłaś oczyszczenie i grzeszników
łaskawcę, Dziewico przeczysta, modlę się do Ciebie: Rozwiąż
winę bezmiernych moich grzechów macierzyńską Twoją modlitwą,
możesz bowiem jako Matka zwrócić się do Syna.

Także: Panie, zmiłuj się, trzy razy. Chwała, i teraz.

Katyzma poetycka, ton 7:

Pod opiekę Twoją wszyscy ludzie przybiegamy, wybaw z wiecznego ognia
dusze nasze, Dobra.

Pieśń 7

Hirmos: Piec ognisty młodzieńcy dawno temu okazali toczącym rosę,
jedynego Boga opiewając i mówiąc: Wywyższany, chwalebny ojców
Bóg.

Mój rozum obciążony snem, Nieskalana, ku dobrym czynom skieruj,
abym wielbił Ciebie, czcigodniejszą od wszelkiego stworzenia.

Troje młodych dzieci pośrodku pieca Twoje przedstawiało zrodzenie,
nie spalił bowiem Ciebie ogień zrodzony, Czysta, przeto materialne
żądze serca mego spal.

Chwała. Wśród niewiast piękną i dobrą przepiękny Bóg ujrzał
Ciebie i w Ciebie się wcielił, módl się przeto do Niego,
przeczysta Dziewico, aby mnie zbawił.

I teraz. Boża rosa z Ciebie przyszła, zmęczonych znojem grzechów
zrasza, Nieskalana, przeto modlę się do Ciebie, wycieńczoną duszę
moją zroś.

Pieśń 8

Hirmos: Niespalanym przez ogień okazał się na Synaju krzew,
objawiając Boga jąkającemu się i wolno mówiącemu Mojżeszowi, a
trzej młodzieńcy niezwyciężoną Bożą gorliwość w ogniu okazali
śpiewając: Wszystkie dzieła Pańskie, śpiewajcie Panu i
wywyższajcie na wszystkie wieki.

Niespalany przez ogień na Synaju przemówił krzew, Twoje pokazując
przedziwne zrodzenie widzącemu Boga Mojżeszowi, przeto dziwiąc się
przedziwnemu zrodzeniu Twemu, Czysta, radując się wołamy: Wszystkie
dzieła Pańskie, śpiewajcie Panu i wywyższajcie Go na wieki.

Ożyw mój rozum uśmiercony przez grzech, czysta Dziewico, która
zrodziłaś Życie, i zbaw Twoim macierzyńskimi modlitwami do Boga
zawsze Tobie śpiewających: Wszystkie dzieła Pańskie, śpiewajcie
Panu i wywyższajcie Go na wieki.

Chwała. Mam Ciebie, Czysta, w nocy i za dnia jako nieodstępną
obrończynię przez widzialnymi i niewidzialnymi wrogami, żadnego
ataku zła nie lękam się, śpiewając Chrystusowi: Wszystkie dzieła
Pańskie, śpiewajcie Panu i wywyższajcie Go na wieki.

I teraz. Ze swej przyjaźni do człowieka Syn Twój, Bogurodzico, jako
dobry Ciebie dał na pomoc przeciwko wrogom i na uleczenie żądz z
wiarą wołającym: Wszystkie dzieła Pańskie, śpiewajcie Panu i
wywyższajcie Go na wieki.

Pieśń 9

Hirmos: Rodząca niezniszczalność i najchytrzejszemu Słowu ciało
dająca, Matko nieznająca męża, Dziewico Bogurodzico, przybytku
niemającego granic nieogarnionego Stworzyciela Twego, Ciebie
wywyższamy.

Nieukradzione bogactwo dziewictwa Twego, Matko, ciałem okazało się
Stwórcy wszystkiego, Oblubienico nieznająca męża, Dziewico
Bogurodzico, którego wychowywałaś jako Dziecko, karmiącego cały
świat jako Stwórca i uświęcającego.

Słowo będące Przyjacielem człowieka zrodziłaś, Dziewico, które
grzechy świata wzięło, módl się do Niego, aby zesłało nam
grzechów odpuszczenie, z wiarą niezachwianą godnie Ciebie
błogosławiących.

Chwała. Będąc miłośnikiem grzechu drżę i lękam się, aby nie
dosięgnął mnie nagły koniec życia, czysta Władczyni, wszystkich
znieważanych orędowniczko, i wzory pokuty umocnij teraz we mnie,
bądź ubłagana.

I teraz. Abyś nie posłał mnie w ogień przygotowany dla mnie, z
chórem bezcielesnych, z apostołami, prorokami, męczennikami,
hierarchami i duchami sprawiedliwych błaga Ciebie Dziewica, która
zrodziła Ciebie, wielce szczodry i wielce miłosierny.

Także: Zaprawdę godne to jest, i pokłon. Trisagion. Po: Ojcze nasz,
troparion, ciąg dalszy i rozesłanie.

W CZWARTEK RANO,

po pierwszej recytacji Psałterza katyzmy poetyckie ku czci
apostołów, ton 7:

Robotnikami winnicy Twojej okazałeś apostołów Twoich, Słowo,
rąbiących bożki, przeto Ciebie, Władcę, wśród narodów
głosząc pobożnie wywyższyli.

Stichos: Na całą ziemię rozejdzie się ich głoszenie i aż do
krańców ziemi ich słowa.

Na ziemi sławy ziemskiej nie umiłowaliście, chwalebni, Boga
niebieskiego ludziom głosiliście i do Niego wszystkich
przyprowadziliście.

Chwała, i teraz. Teotokion: Chociaż jako Matkę poznało Ciebie
stworzenie, to Dziewicą okazał Ciebie Stworzyciel, bowiem
zrodziłaś w ciele Chrystusa Boga, zbawiającego dusze nasze.

Po drugiej recytacji Psałterza katyzmy poetyckie, ton 7:

Jako przewodników naszego zbawienia mądrych apostołów Chrystusa
Boga w pieśniach i pieniach godnie uczcijmy, oni bowiem odpędzili
niegodziwość oszustwa i świat zbawili jako świadkowie Słowa,
słudzy, przyjaciele i bracia.

Stichos: Niebiosa sławić będą cuda Twoje, Panie.

Prorocy głosili, apostołowie nauczali, męczennicy wyznawali, a my
wierzymy, że Ty jesteś Chrystus, Syn Boży, Zbawiciel świata.

Stichos: Przedziwny jest Bóg w świętych swoich, Bóg Izraela.

Męczennikom: Męczennicy Twoi, Panie, wroga zwyciężyli i oszustwo
bożków okryli hańbą, uzbroiwszy się w moc krzyża Twego, przeto z
aniołami śpiewając Tobie głoszą zwycięską pieśń,
wysławiając Ciebie, Chryste, ich modlitwami daj duszom naszym
oczyszczenie i wielkie miłosierdzie.

Chwała, i teraz. Teotokion: Raduj się, w której bez zmiany Słowo
stało się ciałem i zamieszkało z nami. Raduj się, Czysta,
apostołów i męczenników radości, nas wiernych zbawienie. Raduj
się, Matko Chrystusa Boga.

Po trzeciej recytacji Psałterza katyzmy poetyckie, ton 7:

Prosomion: Owoc łona.

Chwalebni uczniowie Pańscy, którzy cały świat jako światła
oświeciliście, mnie będącego w ciemności żądz i grzechów
oświećcie i módlcie się za mnie.

Wy jesteście światłami świata, Pańscy apostołowie, którzy
daliście wiernym jasność słowa, odpędzającą mgłę oszustwa,
przeto oświecacie narody chrztem, będąc głosicielami Trójcy,
zawsze czczeni.

Chwała, i teraz. Teotokion: Jako świata radość, Dziewico, do Twego
Syna nieustannie z apostołami módl się, aby dał przebaczenie
naszych grzechów i poprawę życia.

Kanon do świętych i godnych wszelkiej chwały apostołów.

Poemat Teofana. Ton 7:

Pieśń 1

Hirmos: Na znak Twój na obraz ziemi przemieniła się przedtem łatwo
rozlewająca się natura wody, Panie. Przeto po suchym lądzie
wędrował Izrael śpiewając Tobie pieśń zwycięską.

Znakiem będąc ku Bogu, widzący Boga, skruszyliście bożki
bezbożnych i wszystkich wierzących w Boga podnieśliście do
miłości Bożej, czcigodni (dwa razy).

Będąc silą całej ziemi, głoszący Boga Pańscy apostołowie,
powstrzymajcie wszelkie gnicie serca mego i okropnie zwietrzałe
uleczcie.

Najsprawiedliwszy Sędzia wszystkich, gdy zechce w czasie powtórnego
przyjścia z wami zasiąść, Boży apostołowie, wtedy wybawcie nas z
wszelkiego osądzenia.

Teotokion: Przeczysta Bogurodzico, z bezcielesnymi aniołami,
prorokami, męczennikami i apostołami módl się, abyśmy przyjęli
odpuszczenie grzechów, Dziewico, i obfite miłosierdzie.

Inny kanon do świętego i wielkiego cudotwórcy Mikołaja,

mający akrostych: Przyjmij modlitwę siódmą, Mikołaju. Poemat
Józefa. Ton 7:

Hirmos: Bogu, który w Egipcie Mojżeszowi pomagał wyprowadzić
Izraela, Jemu jedynemu śpiewajmy, albowiem się wysławił.

Sławne na ziemi przeszedłeś życie, Ciebie sławiących, Mikołaju,
uczyń uczestnikami Chwały, która jest po tamtej stronie.

Pływając w otchłani okropieństw, otoczeni jesteśmy falami
życiowych pokus, błogosławiony, wybaw nas z nich.

Podaj mi teraz pomocną dłoń, ojcze Mikołaju, wybawiając mnie z
rąk wrogów widzialnych i niewidzialnych.

Teotokion: Ten, który stworzył niematerialne sługi, z Ciebie
zrodził się z niewypowiedzianego miłosierdzia, Bogurodzico, i był
przez ludzi widziany.

Pieśń 3

Hirmos: Na początku niebiosa wszechwładnym Słowem Twoim
umocniłeś, Panie, Zbawco, wszystko uczyniłeś, i Bożym Duchem
dałeś im całą ich moc, umocnij mnie na trwałej opoce wyznania
Twego.

Jak niebiosa Chwałę Bożą według słów proroków, głosicie Boży
uczniowie, wyjaśniający Jego Boże wcielenie i cierpienia, mądrzy,
przez które z cierpień, śmierci i zniszczenia wszystkich wybawcie.

Okazaliście się strzałami mocno naostrzonymi Chrystusa, od strzał
złego wybawcie mnie, mądrzy uczniowie Pańscy, i zranione okropnie
orężem grzechu moje serce uleczcie.

Mnie, okropnie oszukanego i pozbawionego Bożej szaty, oświećcie
Bożymi szatami, Chrystusowi uczniowie, którzy wszystkie wrogie
zakusy ujawniliście i przyoblekliście go we wstyd.

Teotokion: Ty, który moce niebios stworzyłeś słowem i prorokom
łaskę dałeś oraz uczniom i wszystkim męczennikom, ich modlitwami,
Boże, i przeczystej Matki Twojej, zbaw wszystkich i ulituj się jako
miłosierny.

Inny kanon.

Hirmos: Ty, który niebiosa umocniłeś Słowem i ziemi fundamenty
utwierdziłeś na licznych wodach, umocnij mój rozum wolą Twoją,
Przyjacielu człowieka.

Modląc się za świat z wszelkiej troski i smutków niezliczonych
wybaw nas, święty Mikołaju.

Jak spętanych z więzienia wybawiłeś, tak też rozwiąż więzy
moich złości, modlitwami Twoimi godząc mnie z Bogiem, święty
Mikołaju.

W nocy i za dnia nazywamy Ciebie orędownikiem, nasze modlitwy zanieś
Panu, święty Mikołaju, zawsze nas strzegąc.

Teotokion: Kleszcze, które Boży węgiel przyjęły do łona Twego
nie spalając go, spal nasze grzechy, Przeczysta.

Pieśń 4

Hirmos: Łona Ojca nie porzuciłeś i zstąpiłeś na ziemię, Chryste
Boże, usłyszałem o tajemnicy Opatrzności Twojej i wysławiłem
Cię, jedyny Przyjacielu człowieka.

Ty, który jesteś z Ojcem współtronującym Synem, na ziemi
wcieliłeś się jako człowiek i wybrałeś uczniów, aby Twoje
Bóstwo ogłosili wszystkim narodom (dwa razy).

W ręce twórcy wszystkich żądz szkodliwie wpadłem, nieszczęsny,
serce mam zranione, przeto modlę się, uleczcie mnie, lekarze
chorych, apostołowie.

Z żądz wybawcie nas, z okropnych nieszczęść i z bólów,
apostołowie chwalebni, z wszelkich pokus i chorobliwych mąk.

Teotokion: Ty, która jesteś wybraną Matką Bożą, z apostołami
świętymi, męczennikami i prorokami módl się, abyśmy zostali
wybawieni z nieszczęść i trosk.

Inny kanon.

Hirmos: Okrył niebiosa, Chryste Boże, z opatrzności Twojej majestat
niewypowiedziany mądrości Twojej, Przyjacielu człowieka.

Mądrością Twoją, Mikołaju, oświeciłeś sczerniały przez
herezję rozum Ariusza i oszukańczy.

Ulecz liczne moje strupy miłymi Bogu Twoimi modlitwami,
pobłogosławiony przez Boga ojcze Mikołaju i serce moje oświeć.

Ty, który umartwiłeś poruszenia żądz, ożyw mnie modlitwami
Twoimi, przez nie uśmierconego, błogosławiony, i uczyń nowym.

Teotokion: Zrodziłaś w ciele Przedwiecznego, do którego módl się,
aby wybawił nas z wieloletniego zła, śpiewających Tobie,
Nieskalana.

Pieśń 5

Hirmos: Panie Boże mój, od godzin nocnych czuwając do Ciebie modlę
się: Daj mi odpuszczenie grzechów moich i ku światłości Twoich
nakazów skieruj drogi moje, modlę się.

Panie Boże mój, apostołom Twoim pokój dawno temu dałeś, ich
modlitwami pokój daj wszystkim i przebaczenie grzechów (dwa razy).

Panie Boże mój, który znasz grzechy duszy mojej i niepoprawnione
zwyczaje serca mego, ulitowawszy się nade mną zbaw modlitwami
apostołów.

Panie Boże mój, łotra i nierządnicę grzeszącą zbawiłeś z
wielkiej łaskawości, przeto dla modlitw Twoich apostołów ulituj
się też nade mną marnotrawnym.

Teotokion: Panie Boże mój, zrodzony z Dziewicy nieznającej
małżeństwa, Jej modlitwami i apostołów Twoich daj mi oczyszczenie
grzechów i wybaw z przyszłej męki.

Inny kanon.

Hirmos: Od poranku duch mój czuwa dla Ciebie, Boże, albowiem
Światłością jesteś i Twoje przykazania są uleczeniem sług
Twoich, Przyjacielu człowieka.

Narady grzesznych ludzi przeciwko mnie zawsze organizowane, ojcze,
Twoimi modlitwami uczyń je nieskutecznymi, Mikołaju.

Więzy naszych złości rozerwij Twoimi modlitwami, który
związałeś zło zgubnego dla duszy węża, święty Mikołaju.

Rozumem zawsze grzesząc i mnóstwem zła ogarnięci, ojcze,
przyzywamy Ciebie, Mikołaju, gorącego orędownika.

Teotokion: Mario, Pani całego stworzenia, od wroga, który
bezwstydnie opanować chce pokorne serce moje, wyzwól mnie do końca,
Bogurodzico.

Pieśń 6

Hirmos: Pływając w poszumie życiowych trosk, pogrążany przez
grzechy ze mną podróżujące i będąc rzucony bestii niszczącej
dusze, jak Jonasz wołam do Ciebie, Chryste: Uratuj mnie ze
śmiertelnej głębi.

Byliście uczniami samej mądrości Bożej, uczniowie, i helleńską
mądrość uczyniliście głupstwem, mędrca zła zgubiliście i
błądzących w niewiedzy światłością pobożności
oświeciliście, mądrzy (dwa razy).

Ty, który dawno temu grzech Piotra łzami oczyściłeś, Jego
modlitwami duszy mojej niezliczone grzechy oczyść niezmierzoną
Twoją łaskawością i ogromem miłosierdzia, Chryste.

Ty, który dawno temu ulitowałeś się nad pokutującymi
mieszkańcami Niniwy, i nade mną zmiłuj się z miłosierdzia Twego,
ze względu na apostołów Twoich i za mnóstwo grzechów, Zbawco, nie
daj mi mnóstwa mąk.

Teotokion: Ty, która Światłość zrodziłaś, oświeć duszę moją
omroczoną żądzami i módl się z apostołami, z prorokami i
męczennikami, aby z wszelkiego grzechu, wszelkiego nieszczęścia i
wszelkiej złośliwości wroga wybawił mnie.

Inny kanon.

Hirmos: Jonasz z wnętrza otchłani zawołał: „Wyprowadź ze
zniszczenia życie moje”, my zaś do Ciebie wołamy: „Wszechmocny
Zbawco, zmiłuj się nad nami”.

Zniszczyłeś niesprawiedliwy wyrok śmierci i wybawiłeś modlitwą
Twoją mających umrzeć, ojcze Mikołaju, jako gorący wspomożyciel
przyzywających Ciebie.

Słabości dusz naszych pociesz i zagrodź usta otwierające się
przeciwko miłującym Ciebie, święty Pasterzu.

Gorzkie pastwisko zła Ariusza zniszczyłeś, Mikołaju, spleceniem
słów Twoich, znawco tajemnic Bożych, umocnieniem prawosławnych Ty
byłeś.

Teotokion: Ulecz niewyleczoną chorą duszę moją, Nieskalana,
nieszczęsną przez życiowe oszustwa i liczne grzechy.

Pieśń 7

Hirmos: Piec ognisty młodzieńcy dawno temu okazali toczącym rosę,
jedynego Boga opiewając i mówiąc: Wywyższany, chwalebny ojców
Bóg.

Piec gorzkiego bezbożnictwa dawno temu rosą Bożej nauki
wygasiliście, chwalebni apostołowie, wołając: Wywyższany ojców
Boże i wysławiany (dwa razy).

Wyrwij mnie, Chryste, z okropnego grzechu, męki w otchłani i bólów
w gehennie, i zbaw mnie, błagam, modlitwami apostołów Twoich,
Słowo.

Siecią słowa z głębin niewiedzy ludzi złowiliście i mnie,
zatapianego przez niezmierzone grzechy i burze, wybawcie uczniowie
Chrystusa.

Teotokion: Z aniołami, z męczennikami i apostołami, Nieskalana,
módl się do Twego Syna i Pana, aby wybawił sługi Twoje z wszelkich
pokus i trosk.

Inny kanon.

Hirmos: Piec płonący zrosiłeś, Zbawco, i dzieci wybawiłeś,
śpiewające i mówiące: Błogosławiony jesteś na wieki, Panie
Boże ojców naszych.

Pięknem Kościoła byłeś, mądry Mikołaju, wybaw mnie z wszelkiej
brzydoty nieprzystojnych żądz, zawsze modląc się do Łaskawcy
całego świata, biskupie.

Obłokami modlitw Twoich, Mikołaju mądry, napój serca wszystkich
nas, abyśmy przynieśli godne owoce pokuty, biskupie Mikołaju.

Oświeć Twoimi modlitwami nasze myśli, z wiarą czuwających i Boga
sławiących, który zniszczyłeś modlitwami Twoimi chramy Artemidy.

Teotokion: Każdy język z wiarą sławi Ciebie, Czysta, będącą
chwałą i sławą rodzaju naszego, sterniczką zbłąkanych,
Bogurodzico błogosławiona przez wszystkich.

Pieśń 8

Hirmos: Niespalanym przez ogień okazał się na Synaju krzew,
objawiając Boga jąkającemu się i wolno mówiącemu Mojżeszowi, a
trzej młodzieńcy niezwyciężoną Bożą gorliwość w ogniu okazali
śpiewając: Wszystkie dzieła Pańskie, śpiewajcie Panu i
wywyższajcie na wszystkie wieki.

Węgle ogniem duchowym rozpalone uczniowie Chrystusa całe oszustwo
bożków jak trzcinę spalili i oświecili dusze wiernych, wzywające:
Wszystkie dzieła Pańskie, śpiewajcie Panu i wywyższajcie na
wszystkie wieki.

Omroczoną grzechami duszę moją i omroczone żądzami niegodnymi
teraz oświećcie moje serce, Światłości zawsze będącej Chrystusa
uczestnicy, apostołowie, abym nieustannie wołał: Wszystkie dzieła
Pańskie, śpiewajcie Panu i wywyższajcie na wszystkie wieki.

Zranioną duszę moją jadowitymi ukąszeniami węża ulecz modlitwami
świętych Twoich uczniów, którzy przyjęli rany ciała, i zbaw
śpiewających: Wszystkie dzieła Pańskie, śpiewajcie Panu i
wywyższajcie na wszystkie wieki.

Teotokion: Bez spalenia rodząc ogień zachowana zostałaś Dziewicą
przeczystą, przeto z bezcielesnymi chórami i apostołami módl się
do zrodzonego przez Ciebie, aby zbawił z wiarą śpiewających:
Wszystkie dzieła Pańskie, śpiewajcie Panu i wywyższajcie na
wszystkie wieki.

Inny kanon.

Hirmos: Naśladując dzieci w piecu, duchową rosę przyjąwszy,
wołajmy wierni: Błogosławcie Pana dzieła Pańskie.

W Mirze leżące mirrą pachnące ciało Twoje, święty Mikołaju,
mirrę toczy przybiegającym i ulecz słabości ludzi.

Stwórca świata i Pan okazał Ciebie wspomożycielem, przeto dla
przyzywających teraz Ciebie w potrzebach, Mikołaju, okazujesz się
wybawicielem.

Nie ma nikogo, kto przyzywałby Ciebie w smutkach i szybko nie
znalazł pociechy, przeto modlimy się do Ciebie: Wszystkim chorobom
naszym ulżyj, Mikołaju.

Teotokion: Śpiewa wszelki język i sławi Ciebie, Dziewico,
Oblubienico Boża, bowiem Boga wysławianego zrodziłaś, do którego
módl się nieustannie o zbawienie dusz naszych.

Także śpiewamy Pieśń Bogurodzicy: Uwielbia dusza moja Pana, z
pokłonami.

Pieśń 9

Hirmos: Rodząca niezniszczalność i najchytrzejszemu Słowu ciało
dająca, Matko nieznająca męża, Dziewico Bogurodzico, przybytku
niemającego granic nieogarnionego Stworzyciela Twego, Ciebie
wywyższamy.

Synami Światłości i dnia was okazało Boga Ojca Słowo, które
umiłowawszy Boży apostołowie światłami świata okazaliście się,
biesów zniszczeniem, sternikami zbłąkanych, Kościoła mocnym
fundamentem (dwa razy).

Pług słowa, który na karkach jako najlżejszy ciężar nosicie,
odnówcie teraz zlodowaciałą przez żądze duszę moją i przez
nasienie pokuty uczyńcie ją przynoszącą owoce.

Nade mnie, który nie troszczyłem się o Boże przykazania Zakonu i
byłem mieszkaniem biesów, grzech wszelki czyniłem, ulituj się,
Słowo, dla modlitw chwalebnych apostołów Twoich jako Przyjaciel
człowieka.

Ziemia uświęcona została Bożymi relikwiami chwalebnych apostołów
przez Ducha Bożego, zaś Kościół pierworodnych jaśnieje
nieustannie ich duchami, ze względu na nich, Zbawco, nad wszystkimi
ulituj się.

Teotokion: Abyś nie posłał mnie w ogień przygotowany, błaga
Ciebie Dziewica Twoja Rodzicielka i Boże bezcielesne duchy,
apostołowie, prorocy, męczennicy, biskupi i dusze sprawiedliwych,
wielce szczodrobliwy i wielce miłosierny.

Inny kanon.

Hirmos: Matką będącą w nadprzyrodzony sposób i według natury
Dziewicą, jedyną wśród niewiast błogosławioną, w pieśniach
uwielbiajmy wierni, Bogurodzicę.

Naśladowałeś zwyczaje świętych apostołów i trony ich
odziedziczyłeś jako biskup czcigodny, godny chwały Mikołaju.

Gorliwym o sprawy Boże i we wszystkim pomocą dla gorąco
przyzywających Ciebie w całym świecie, błogosławiony Stwórca
Ciebie okazał.

Skruszonym sercem wołamy do Ciebie, ojcze: Pocieszeniem nam bądź w
troskach, smutek zawsze odpędzając od dusz naszych, Mikołaju.

Śmiertelne porąbanie jak siekiera drzewu należy się tobie, o
duszo! Nie leń się przeto i owoce pokuty staraj się okazać Bogu.

Teotokion: Na świętych Twoich rękach nosisz noszącego wszystko, do
którego módl się, abyśmy bez uszczerbku wybawili się z przemocy
wroga.

Także: Zaprawdę godne to jest, i pokłon. Ektenia, fotagogikon i
zwykłe psalmy.

Na stichownie stichery ku czci apostołów, ton 7:

Apostołowie chwalebni, kolumny Kościoła, prawdy głosiciele,
gwiazdy bardzo jasne, wy ogniem duchowym wszelkie oszustwo
spaliliście, rodzaj ludzki wiarą oświeciliście, przeto modlimy
się do was: Módlcie się do Zbawcy i Boga naszego, aby pokój dał
światu i zbawił dusze nasze.

Stichos: Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich.

Apostołowie Chrystusowi, działacze Zbawcy, krzyż jak pług na
ramionach nosząc, ziemię zlodowaciałą przez oszustwo bożków
oczyściliście i słowo wiary zasialiście, godnie czczeni
jesteście, święci Chrystusowi apostołowie.

Stichos: Niech będzie światłość Pana Boga naszego nad nami, i
dzieło rąk naszych udoskonal w nas, i dzieło rąk naszych umocnij.

Męczennikom: Jednego pragnąc i na jedno patrząc cierpiętnicy
męczennicy jedną drogę życia znaleźli i za Chrystusa śmierć
gorliwie przyjmując wołali jeden do drugiego, uprzedzając skarbnice
męczeństwa: O cudzie! Jeśli teraz nie umrzemy, to i tak kiedyś
umrzemy i oddamy naturze to, co trzeba, a tak zdobędziemy chwałę,
wspólnie idąc na śmierć życie kupimy. Dla ich modlitw, Boże,
zmiłuj się nad nami.

Chwała, i teraz. Teotokion: Narodziłeś się z Dziewicy
niewypowiedzianie, Chryste, i oświeciłeś będących w
ciemnościach, wołających: Panie, chwała Tobie.

Także: Dobrze jest wyznawać Pana. Trisagion. Po: Ojcze nasz,
tropariony, ektenia, pierwsza godzina i rozesłanie.

W czwartek na Liturgii Błogosławieństwa. Ton 7:

Stichos: Błogosławieni czyniący pokój, albowiem oni synami Bożymi
będą nazwani.

Piękny był i dobry do spożycia owoc, który mnie uśmiercił, a
Chrystus jest drzewem życia, z którego spożywając nie umieram,
lecz wołam z łotrem: Pamiętaj o mnie, Panie, w królestwie Twoim.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Z głębin fałszywej wiary narody przeciągnęliście do owczarni,
mądrzy, do wiary czerpiącej piękno od Boga i do pokarmu duchowej
uczty wielce cennij doprowadziliście ich, chwalebni apostołowie.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Omroczenie okropnym oszustwem światłością nauczania
rozpędziliście apostołowie Pańscy, serca pobożnych
oświeciliście jawnie, przeto was w Bożych pieśniach wielbimy.

Stichos: Radujcie się i weselcie, albowiem zapłata wasza obfita jest
w niebiosach.

Męczennikom: Mając odcinane mieczem członki, cierpiętnicy Boży,
pozostaliście nieodcięci od miłości Zbawiciela, do którego
podążyliście, teraz żyjecie w radości, wszyscy chwałą
niebieską oświeceni.

Chwała. Pełen zła niszczyciel rodzaju ludzkiego pochwycił mnie,
lecz modlitwami głosicieli Twoich, wszechmocna Trójco wyrwij mnie z
jego paszczy, abym wielbił Twoje niezmierzone miłosierdzie.

I teraz. Współtronująca z Ojca Synem czysta Dziewico, z czcigodnego
Twego łona wydałaś noszącego ciało śmiertelne, aby naturę
ludzką uczynić nieśmiertelną, przeto godnie wszyscy Ciebie
wielbimy.

