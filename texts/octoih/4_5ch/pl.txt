W ŚRODĘ WIECZOREM,

do: Panie, wołam do Ciebie, dodajemy stichery prosomiony ku czci
apostołów. Ton 4.

Prosomion: Jako mężni.

Stichos: Jeśli będziesz pamiętał o nieprawościach, Panie, Panie,
któż się ostoi? Ale u Ciebie jest oczyszczenie.

Mocnym rozumowaniem walczyli chwalebni, uzbroiwszy się przeciwko
złemu wrogowi, wszelkim orężem duchowym odgrodziwszy się mężnie
i całą moc biesowską zniszczyli, pochwyciwszy dusze ludzkie jako
korzyść, przeto na wieki was czcimy, apostołowie.

Stichos: Dla imienia Twego cierpiałem, Panie, cierpiała dusza moja
dla słowa Twego, dusza moja ma nadzieję w Panu.

Na kształt krzyża rozstawiwszy sieci dwunastu Twoich Bożych
apostołów, wszystkie narody złowili dla Twego poznania, Chryste, i
wysuszyli słone morze żądz, przeto modlę się do Ciebie: Z głębi
grzechów wezwij mnie dla ich przyjemnych Tobie modlitw.

Stichos: Chwalcie Pana wszystkie narody, wysławiajcie Go wszyscy
ludzie.

Najczcigodniejsza Dwunastka przez Boga wybranych apostołów niech
zostanie dzisiaj pochwalona Bożymi pieśniami: Piotr i Paweł, Jakub,
Łukasz, Jan i Mateusz, Tomasz, Marek, Szymon i Filip, a także
sławny teraz Andrzej z Maciejem oraz z Bożym i mądrym Bartłomiejem
i z pozostałymi siedemdziesięciu.

Inne stichery ku czci świętego i wielkiego cudotwórcy Mikołaja:

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Mirrą Bożą namaściła Ciebie Boża łaska duchowa, dla wiernych
arcykapłana, i jak mirrą słodko pachnącego cnotami świętymi po
krańce świata, Twoimi modlitwami zawsze przepędzając woniejące
żądze, przeto Ciebie wiernie sławimy i pamięć Twoją
najświętszą czcimy, Mikołaju.

Stichos: Chwalcie Pana wszystkie narody, wysławiajcie Go wszyscy
ludzie.

Jako olśniewającego blaskiem niezachodzącym i jako świecznik
świata całego na sklepieniu zajaśniałeś kościelnym Mikołaju, i
świat oświeciłeś rozpędzając całą mgłę okropnych
nieszczęść, zabierając zimę smutków i czyniącego głęboką
ciszę, godnie przeto Ciebie błogosławimy.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Będąc i zjawiając się w snach, Mikołaju, mającego
niesprawiedliwie umrzeć wybawiłeś jako współczujący, jako
miłujący dobro, jako gorący wybawiciel, jako prawdziwy orędownik
wiernych i proszących o Twoje wspomożenie, najświętszy ojcze,
aniołów współobywatelu, stojący razem z ascetami i prorokami.

Chwała, i teraz. Teotokion: Ty, która Boga nieogarnionego w łonie
Twoim pomieściłaś i Przyjaciel człowieka stał się człowiekiem,
naszą naturę z Ciebie przyjął i przebóstwił jawnie, nie pogardź
mną, najczcigodniejsza, teraz cierpiącym, ale ulituj się szybko i
wyzwól z różnorakiej wrogości oraz szkodliwości złego.

Także: Pogodna Światłości. Prokimenon dnia i ciąg dalszy.

Na stichownie stichery, ton 4:

Chór apostołów oświeciłeś Duchem Świętym, Chryste, i nasze
skalanie grzechami obmyj przez nich, Boże, i zmiłuj się nad nami.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Nieuczonych uczniów Duch Twój Święty okazał nauczycielami,
Chryste Boże, i głoszeniem zniszczył oszustwo pogańskie jako
Wszechmocny.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Ofiary uduchowione, całopalenia duchowe, męczennicy Pańscy, zabici
dla Boga, znający Boga i przez Boga znane Baranki, którzy są
ogrodzeniem nieprzebytym dla wilków, módlcie się, abyśmy i my
zbawieni byli z wami nad wodami odpocznienia.

Chwała, i teraz. Teotokion: Wybaw nas z kłopotów naszych, Matko
Chrystusa Boga, która urodziłaś Stwórcę wszystkich, abyśmy
wszyscy wołali do Ciebie: Raduj się, jedyna Orędowniczko dusz
naszych.

Także: Teraz pozwalasz odejść. Trisagion. Po: Ojcze nasz,
troparion, ektenia i rozesłanie.

W ŚRODĘ NA POWIECZERZU,

Kanon do Najświętszej Bogurodzicy. Ton 4.

Pieśń 1

Hirmos: Morza Czerwonego głębią suchymi stopami dawno temu
wędrował Izrael, przez wyciągnięte na krzyż ręce Mojżesza
zwyciężył moc Amaleka w pustyni.

Zaiste i zaprawdę zrodziłaś Boga i Pana, i Bogurodzicą jedyną
zaiste i zaprawdę zostałaś nazwana, Czysta, przeto Ciebie z wiarą
opiewamy i godnie sławimy.

Gwiazda z Jakuba zajaśniała z Ciebie, Przeczysta, licząca mnóstwo
gwiazd jako Bóg, przeto Jego promieniami zabierz ciemności moich
grzechów.

Chwała. Oblubieniec duchowy wcielił się, Czysta i Nieskalana,
modlę się przeto do Ciebie, abyś wybawiła mnie z żądz cielesnych
i kłopotów, pokus i nieszczęść.

I teraz. Jako drabina przyjścia do nas Wszechwładcy, po której Bóg
zstąpił na ziemię, od ziemskich żądz cielesnych ku niebu podnieś
mnie i prowadź do Boga.

Pieśń 3

Hirmos: Nie chwalimy się mądrością, mocą i bogactwem, ale Twoją
Ojcze hipostatyczną mądrością, Chrystusem: Nie ma bowiem
Świętego poza Tobą, Przyjacielu człowieka.

Bijącym Źródłem jesteś pociechą cierpiących, przeto i mnie
wytocz źródło Twoich modlitewnych wód, Władczyni, i wygaś piec
żądz.

Ulecz mnie, zranionego niegodziwymi zamysłami, Czysta, która
uleczyłaś okropną ranę naszej natury, rodząc Stwórcę i Pana.

Chwała. W głębinie licznych moich grzechów atakowanego burzą
żądz i pokus, ku cichej przystani skieruj mnie, Nieskalana, Twoim
wspomożeniem.

I teraz. Ten, który jak na runo deszcz Boży zstąpił do łona
Twego, niech opalone ogniem żądz moje serce zrosi modlitwami Twoimi.

Pieśń 4

Hirmos: Podniesionego widząc Ciebie na krzyżu, Słońce
Sprawiedliwości, Kościół stojąc w swym porządku radując się
godnie woła: Chwała mocy Twojej, Panie.

Z mirry Syna Twego płynącej wonnością życia wszystkich, mirrę
niecierpiętliwości wytocz duszy mojej, Czysta, i zniszcz całe
skalanie żądz.

Skalanego brudem grzechu zroś hizopem Twoich modlitw i obmyj,
oczyść skalanie moich żądz, Władczyni, i okaż mieszkaniem
Chrystusa.

Chwała. Ty, napisana Bożym palcem i zapieczętowana księga Boża,
módl się, palcami Twoich modlitw napisz mi odpuszczenie grzechów i
wybaw z pokus.

I teraz. Ty, która z krańców gór świętych byłaś Bogu
świątynią, jak poprzednio rzekł prorok, okaż mnie czystą
świątynią Chrystusowi, Władczyni, Twoim wspomożeniem.

Pieśń 5

Hirmos: Ty, Panie mój, Światłości, przyszedłeś na świat,
Światłość święta, aby z mroku niewiedzy nawrócić tych, którzy
z wiarą Ciebie sławią.

Bogurodzico, znana jako rosa Hermonu, która zstąpiła na Syjon,
módl się o wygaszenie pokus mego ciała.

Będąc rajem życia, Bogurodzico, wybaw mnie szybko ze śmierci
grzechu i rozlicznych żądz.

Chwała. Ty jesteś, Czysta, alabastrem duchowym mirry rozlanej na
ziemię z nieba, przeto napełnij mnie teraz wonnością.

I teraz. Wpadłego w zniszczenie odnowiłaś człowieka, wyprowadź
przeto i mnie teraz, Oblubienico Boża, z głębi grzechów i żądz.

Pieśń 6

Hirmos: Z pieśniami pochwalnymi będę przynosił Tobie, Panie, dary,
woła do Ciebie Kościół, oczyściwszy się z krwi pogańskich ofiar
krwią, która z miłosierdzia Twego wypłynęła z Twego boku.

Byłaś przepięknym pałacem Króla Chwały, przesławna Bogurodzico,
i wysławiłaś ludzkość, przeto i mnie uczyń godnym chwały
niezniszczalności.

Wyniszczyłaś zniszczenie natury czcigodną niezniszczalnością,
Przeczysta, przeto wysusz potoki żądz moich i rzeki mędrkowania
ciała.

Chwała. Uśpij pożądliwe poruszenia ciała i moje poruszenia
cielesne podporządkuj rozumowi jak źrebaka, Czysta, uśpiwszy snem
Twoich modlitw.

I teraz. Śpiewam Tobie, Boga chwalebnie rodzącej i błagam Ciebie,
Dziewico, wybaw mnie z okropnej rozprawy sądowej i wiecznego
osądzenia, i zbaw mnie.

Także: Panie, zmiłuj się, trzy razy. Chwała, i teraz.

Katyzma poetycka, ton 4:

Orędowniczko niezwyciężona, Bogurodzico, zawsze chętna pomagać
przybiegającym do Ciebie, wybaw mnie z nieszczęść i nie pogardzaj
mną, Wspomożycielko wszystkich.

Pieśń 7

Hirmos: Potomkowie Abrahama w piecu perskim miłością bardziej
rozpaleni, niż płomieniem, wołali: Błogosławiony jesteś w
świątyni chwały Twojej, Panie.

Jako noszący ogień i Boga przyjmujący krzew, Czysta, spal ciernie
złych zamysłów, oświeć myśl mojej duszy i wysusz otchłań
grzechów.

Wspaniałość od wieków i Bożą Chwałę Ty jedyna jawnie
znalazłaś na ziemi, okazując się drugim niebem, Ty przeto
zlikwiduj wrogie mnie wielomówne biesy.

Chwała. Boży kielichu miłosierdzia i łaskawości, wytocz mi
obficie bogactwo Twoich zlitowań i skalanie grzechów moich
obmywając wygaś cielesne rozpalenie.

I teraz. Dane mi poprzednio przez Boga bogactwo duchowe żyjąc
marnotrawnie roztrwoniłem w rozkoszach cielesnych, ale jak
marnotrawnego usprawiedliw mnie, Dziewico, Twoimi modlitwami.

Pieśń 8

Hirmos: Daniel w jamie rozpostarł ręce i zagrodził otwarte paszcze
lwów, moc zaś ognia ugasiwszy i przepasawszy się cnotą
młodzieńcy wołali: Błogosławcie Pana wszystkie dzieła Pańskie.

Rozerwij grzechów moich więzy i wycisz cielesne popędy, posiekaj
złe zamysły i szybko oczyść z tajemnych zamysłów sługę Twego,
Bogurodzico, wszystkich wiernych Orędowniczko i Wspomożycielko.

Góro Boża okazana i niesieczona, owocna, jedyna i ocieniona,
Przeczysta, okryj mnie cieniem Twoich modlitw i z sieci łowców
wybaw, zachowaj od strzał biesów i skalanych zamysłów.

Chwała. Bojaźń Boża ogarnia mnie, Władczyni, i duch rozrzewnienia
w łonie moim rodzi życie cnotliwe, uczyń mnie strasznym dla złych
biesów, Przeczysta, i współrozmówcą anielskich chórów Bożej
Chwały.

I teraz. Otwórz mi szybko bramy życia, wrota nadziei mojej, i
skieruj mnie do życia niekończącego się, Przeczysta, okaż sługę
Twego dziedzicem królestwa niebieskiego i uczestnikiem Bożej Chwały
świętych.

Pieśń 9

Hirmos: Ewa słabością nieposłuszeństwa sprowadziła klątwę, Ty
zaś Dziewico Bogurodzico owocem noszenia w łonie zrodziłaś światu
błogosławieństwo, przeto wszyscy Ciebie uwielbiamy.

Wejrzyj modlitwami Twoimi, Czysta, na sługę Twego i szybko pospiesz
wybawić mnie od zasmucających i złych wrogów niewidzialnych, wybaw
z nieszczęść i smutków oraz różnorakich kłopotów.

Całego mnie ulecz, pokaleczonego ranami grzechu i osądzonego,
Dziewico, i wybaw ze złych zamysłów, która Słowo wszechmocne
zrodziłaś, Łaskawego i Przyjaciela człowieka.

Chwała. Ze względu na Adama dawno temu upadłego w śmierć,
zakosztował śmierci, Twój Syn, Najłaskawsza, który rządzi
życiem i śmiercią, przeto z żądz i upadków podźwignij mnie
Twoimi modlitwami.

I teraz. Wybaw przybiegających do Ciebie, Bogurodzico, z
nieszczęść i upadku, grzechu i burzy, żądz cielesnych i
wzburzenia, ze smutków życiowych i złośliwości zła.

Także: Zaprawdę godne to jest, i pokłon do ziemi. Trisagion. Po:
Ojcze nasz, tropariony, ciąg dalszy i rozesłanie.

W CZWARTEK RANO,

po pierwszej recytacji Psałterza katyzmy poetyckie ku czci
apostołów, ton 4:

Apostołowie przełożeni i świata nauczyciele, módlcie się do
Władcy wszystkich, aby dał światu pokój i duszom naszym wielkie
miłosierdzie.

Stichos: Na całą ziemię rozejdzie się ich głoszenie i aż do
krańców ziemi ich słowa.

Światłami na krańcach świata okazałeś uczniów Twoich, Chryste,
jaśniejących Twoim poznaniem duszom będącym w ciemności, Władco,
oszustwo bożków przez nich omroczyłeś i naukami pobożności
oświeciłeś świat, ich modlitwami zbaw dusze nasze.

Chwała, i teraz. Teotokion: Szybko przyjmij, Władczyni, modlitwy
nasze i zanieś je do Syna Twego i Boga, Pani przeczysta, zniszcz
kłopoty przybiegających do Ciebie, zniszcz zuchwałość będących
obok nas, Dziewico, i teraz zbrojących się przeciwko sługom Twoim.

Po drugiej recytacji Psałterza katyzmy poetyckie ku czci apostołów,
ton 4:

Prosomion: Szybko przybądź.

Na całą ziemię popłynie wasza nauka i okaże głupstwem
oszukańczą mądrość pozbawioną mądrości, apostołowie
chwalebni, wyprowadziliście ludzkość z głębi oszustwa, pokazując
wszystkim ścieżkę zbawienia, przeto teraz godnie was czcimy.

Stichos: Niebiosa sławić będą cuda Twoje, Panie.

Okazałeś światu Twoich uczniów głosicieli wiary, Zbawco,
kierując przez nich narody ku Twojej prawdzie, zorzami bowiem Słowa
wszystko oświecili, wiarą rozpędziwszy ciemność niezrozumienia,
ich modlitwami zbaw dusze nasze.

Stichos: Przedziwny jest Bóg w świętych swoich, Bóg Izraela.

Męczennicy Twoi, Panie, w cierpieniach swoich przyjęli od Ciebie,
Boga naszego, niezniszczalne korony, mając bowiem Twoją moc pokonali
prześladowców, skruszyli także bezsilną zuchwałość demonów,
przeto modlitwami Twoich męczenników zbaw dusze nasze.

Chwała, i teraz. Teotokion: Usłysz, Władczyni, z boleściwej duszy
jęczącego sługę Twego i daj i mi odpuszczenie całego mego zła,
Ciebie bowiem mam jako Orędowniczkę w dzień i noc, wybaw mnie,
Bogurodzico, z ognia gehenny i postaw mnie po prawicy Syna Twego i
Boga.

Po trzeciej recytacji Psałterza katyzmy, ton 4:

Prosomion: Szybko przybądź.

Jak promienie Słońca Sprawiedliwości wypuścił was Chrystus,
abyście oświecili całą ziemię, apostołowie chwalebni, przeto
waszymi modlitwami oświecacie Bożą Światłością Niezachodzącą
wszystkich z wiarą świętujących pamięć waszą.

Szybko przybądź, ojcze Mikołaju, i wybaw sługi Twoje z
atakujących nas nieszczęść i smutków, masz bowiem odwagę przed
Stwórcą i Bogiem, przyjdź przeto szybko do przyzywających Ciebie z
wiarą, dając teraz Twoje orędownictwo i opiekę.

Chwała, i teraz. Teotokion: Przewyższasz wszystkie stworzenia,
przeto nie potrafimy godnie Tobie śpiewać, Bogurodzico, lecz modlimy
się do Ciebie: Zlituj się nad nami.

Kanon do świętych, chwalebnych i godnych wszelkiej chwały
apostołów.

Poemat kyr Teofana. Ton 4.

Pieśń 1

Hirmos: Morza Czerwonego głębią suchymi stopami dawno temu
wędrował Izrael, przez wyciągnięte na krzyż ręce Mojżesza
zwyciężył moc Amaleka w pustyni.

Boże organy Pocieszyciela, zawsze ogłaszający Jego Boże tchnienia,
zaśpiewały nam pieśń zaiste zbawczą, błogosławieni Chrystusowi
apostołowie (dwa razy).

Na łożu lenistwa leżącego i w śmierci grzesznej słabością
duchową okropnie wycieńczonego, uczyńcie mnie godnym nawiedzenia,
chwalebni świadkowie Chrystusa.

Apostołowie, którzy słowem rozwiązaliście niemotę pogan, moje
serce okropnie omroczone przez niegodne czyny oświećcie łaską
Pocieszyciela, apostołowie.

Teotokion: Dziewicą nienaruszoną pozostałaś po zrodzeniu, ze
względu na nas przychodzącego na ziemię rodząc w sposób
przewyższający słowa, do którego módl się, aby oświecił dusze
nasze.

Inny kanon do świętego Mikołaja,

mający akrostych: Czwarte oto dla Mikołaja śpiewanie. Poemat
Józefa. Ton ten sam.

Hirmos: Zrodzony z Dziewicy Boże, zatop w głębi beznamiętności
mocnych wodzów grzechu, abym Tobie przez trzy właściwości duszy
jak na cymbałach w umartwieniu ciała zwycięską zaśpiewał
pieśń.

Odziedziczyłeś nieskończone życie, błogosławiony, i radością
duchową zawsze napełniany, wszelki smutek zabierz z duszy mojej,
modlę się, abym radując się sławił Ciebie, najświętszy ojcze
Mikołaju.

Postawiony zostałeś na świeczniku jako pełen cnót wszelkich i jak
świecznik oświecasz serca wiernych, biskupie Mikołaju, przeto z
wiarą modlę się do Ciebie: Świetlistymi Twoimi modlitwami
rozpędź ciemność duszy mojej.

Życia zniszczalnego głębię napełniwszy rozlicznymi pokusami, ku
Tobie, mądry, przybiegając, wołam: Obym znalazł Ciebie, Sternika,
który burzę przemieniasz w ciszę Bożymi Twoimi modlitwami.

Teotokion: Niezasypiająca w modlitwie, Czysta, uśpij nasze żądze
duchowe świętym orędownictwem Twoim, dając Bożą i zbawczą
odwagę ku spełnianiu Bożych pragnień.

Pieśń 3

Hirmos: Weseląc się w Tobie Kościół Twój, Chryste, woła: Tyś
moją mocą, Panie, ucieczką i umocnieniem.

Gród Twój, Boże, święcie rozweselają strumienie duchowych rzek
Twoich uczniów, Władco (dwa razy).

Obywatele niebios, współsłudzy zastępów duchowych, chwalebni
apostołowie, wybawcie nas z wszelkiego smutku.

Chryste, który umocniłeś Twoje duchowe niebiosa, umocnij mnie ich
modlitwami na opoce Twoich pragnień, jako Łaskawy.

Teotokion: Z chórem uczniów modlimy się do Ciebie jako do Twojej
Matki, Panie, bowiem czysto Ciebie zrodziła: Daj nam zmiłowanie
Twoje.

Inny kanon.

Hirmos: Nie chwalimy się mądrością, mocą i bogactwem, ale Twoją
Ojcze hipostatyczną mądrością, Chrystusem: Nie ma bowiem
Świętego poza Tobą, Przyjacielu człowieka.

Okazałeś się orężem zabijającym walczących wrogów, od których
pokus zachowaj nas nienaruszonymi, Mikołaju, spełniających Boże
pragnienia.

Ulecz skruszenie mojej duszy, biskupie, który skruszyłeś wraże
pokusy i zasadzki, abym jako mego orędownika z wiarą czcił Ciebie.

Ty, który zniszczyłeś bezduszne chramy Artemidy, zniszcz Bożym
Twoim orędownictwem pożądliwe marzenia mego rozumu, ojcze
Mikołaju.

Teotokion: Ciebie mamy jako orędowniczkę, Przeczysta Dziewico,
przemień nasz smutek w radość i wybaw ze smutku rodzącego
śmierć.

Pieśń 4

Hirmos: Podniesionego widząc Ciebie na krzyżu, Słońce
Sprawiedliwości, Kościół stojąc w swym porządku radując się
godnie woła: Chwała mocy Twojej, Panie.

Skierowałeś do morza wybrane Twoje rumaki, Przyjacielu człowieka,
wzburzające wody złej wiary i wszystkim głoszące Twój przedziwny
rozum (dwa razy).

Gwiazdy, które oświeciły pobożnością duchowe sklepienie
Kościoła, chwalebni apostołowie, wybawcie mnie z mocy niewiedzy i
grzechów.

Okazaliście się jak strzały wyostrzone, apostołowie, wygaście
teraz wraże rozpalone strzały mego zła i umocnijcie moje zamysły.

Teotokion: Duszę moją, trapiącą się jadem wrogiego ukąszenia,
prawdziwym leczeniem uzdrów, Chryste, dla modlitw Twojej Rodzicielki
i świętych apostołów.

Inny kanon.

Hirmos: Zasiadający w chwale na tronie Bóstwa, na lekkim obłoku
przyjdzie Jezus nadboski i niezniszczalną dłonią zbawi
wołających: Chwała, Chryste, mocy Twojej.

Chwalebne Twoje życie wszędzie okazało Ciebie sławnym przez cuda
Boże i oświecającego, upiększenie hierarchów, chwało wszystkich,
którzy czczą Ciebie, Mikołaju, radosnymi pieśniami.

Na wysokości tronu Boga pochwaliłeś, błogosławiony, pokusy
oświeciwszy Bożą jasnością, której uczestnikami pozwól i nam
być, łaskawymi Twoimi modlitwami, ojcze mądry.

Niesprawiedliwie prowadzonych na śmierć wybawiłeś gorliwością
Bożą, ojcze, rozpalany jak przystoi świętością, przeto wołamy
do Ciebie: Tak samo i nas wyrwij z pokus uśmiercających okrutnie
moje serce.

Niewidzialnie obchodząc w radości niebiosa, ojcze, oręduj za
wszystkimi przyzywającymi Ciebie, uleczając słabości dusz naszych
i pociechę wspaniale dając.

Teotokion: Zastępy anielskie przerażają się, Przeczysta,
opiewając wspaniałość Bożego zrodzenia Twego, z nimi módl się,
Dziewico, aby zostali zbawieni wszyscy, którzy czystą wiarą Ciebie
uwielbiają.

Pieśń 5

Hirmos: Ty, Panie mój, Światłości, przyszedłeś na świat,
Światłość święta, aby z mroku niewiedzy nawrócić tych, którzy
z wiarą Ciebie sławią.

Winorośle owocujące życiodajnymi gronami, napójcie wszystkich
winem duchowego wesela, chwalebni apostołowie (dwa razy).

Ku światłości przykazań Bożych skierujcie, apostołowie, tych,
którzy w ciemności duchowego zniechęcenia szaleńczo przebywają.

Wybawcie nas z duchowych grzechów i przyszłego Sądu, ze zniszczenia
i nieszczęść, apostołowie błogosławieni.

Teotokion: Zbaw nas, Boże, jako Przyjaciel człowieka, zbaw nas
modlitwami Tej, która niewypowiedzianie Ciebie zrodziła, i
wszystkich Bożych apostołów Twoich.

Inny kanon.

Hirmos: Niegodni nie ujrzą Twojej chwały, Chryste, a my Tobie
Jednorodzony, Chwały Ojca jaśnienie Bóstwa, od poranku czuwając i
śpiewamy Tobie, Przyjacielu człowieka.

Zaszedłeś jak słońce, umierając mądry ojcze, i zajaśniałeś u
Chrystusa, jaśniejącymi zorzami cudów Twoich, oświecając całą
ziemię, Mikołaju.

Święty Mikołaju, usłysz nas w dniach ataków pokus i smutków,
odpędzając wszelką ciasnotę łaską w Tobie żyjącego Ducha.

Skruszoną żądzami duchowymi duszę moją obmyj, na pomoc przyzywam
Ciebie, święty Mikołaju, przybądź i daj mi doskonałe uleczenie,
ubłagawszy Najłaskawszego.

Teotokion: Duchowymi oczyma widział Ciebie, Dziewico, Izajasz i
wołał: Oto pragnie narodzić się z Dziewicy Oblubienicy Bożej
Jezus Pan, aby odrodzić ludzi.

Pieśń 6

Hirmos: Z pieśniami pochwalnymi będę przynosił Tobie, Panie, dary,
woła do Ciebie Kościół, oczyściwszy się z krwi pogańskich ofiar
krwią, która z miłosierdzia Twego wypłynęła z Twego boku.

Dobrego Pasterza wybrane owieczki, rozproszone po świecie,
zezwierzęcenie wilków w łagodność owieczek przez wiarę
przemieniliście (dwa razy).

Bożego raju drzewa rodzące dobre owoce, nieszczęsną duszy mojej
całą niepłodność w płodność cnót przemieńcie, apostołowie.

Zraniony zostałem orężem rozkoszy i umarłem, a wy, chwalebni,
którzy przyjęliście od Chrystusa łaskę wskrzeszania martwych,
ożywcie umarłą nieszczęsną duszę moją.

Teotokion: Powstrzymaj duszy mojej burzę okrutną, szczodry Boże
wszystkich, dla modlitw rodzącej Ciebie Bogurodzicy, apostołów i
męczenników Twoich.

Inny kanon.

Hirmos: Przyszedłem na głębiny morskie i zatopiła mnie burza
licznych grzechów, ale jako Bóg z głębiny wyprowadź życie moje,
wielce miłosierny.

Umocniwszy się mocą zbawczą pomóż zniszczyć niewidzialnego
wroga, mądry w Bogu, z którego okropnej szkodliwości wybaw nas
modlitwami Twoimi, ojcze Mikołaju.

Wybaw nas świętymi modlitwami Twymi, sławny Mikołaju, z męki w
gehennie i szkodliwego ciemiężenia przez złych ludzi.

Ty, który dawno temu niesprawiedliwie mających umrzeć wojewodów
wybawiłeś Twoim orędownictwem, jak ich tak i nas wyrwij z wszelkiej
namiętności, godny wszelkiego podziwu.

Teotokion: Modlę się do Ciebie, Matko Boża, abyś lud Twój i
gród, jak i nas wyrwała z wszelkich kłopotów, Władczyni, i z
wiecznego osądzenia po tamtej stronie.

Pieśń 7

Hirmos: Ty, który wybawiłeś w ogniu Abrahamowe Twoje dzieci i
zabiłeś Chaldejczyków, aby sprawiedliwość sprawiedliwie
pochwycić, wysławiany Panie Boże ojców naszych, błogosławiony
jesteś.

Mocą najświętszego głoszenia, szczerzy apostołowie Chrystusowi
zimę oszustwa zniszczyli i oświecili zrozumieniem Boga wiernych
mędrkowanie (dwa razy).

Mirrę wonną zawsze toczą Boży uczniowie, wonną mirrą duchową
przybiegających do was napełnijcie i odrzućcie woniejące żądze.

Mnie, zniszczałego przez cielesne poruszenia, chwalebni uczniowie
niezniszczalnego Słowa, wybawcie śpiewającego: Błogosławiony
jesteś w świątyni chwały Twojej, Panie.

Teotokion: Chór anielski, chór męczenników i apostołów Twoich,
Słowo, modli się zawsze o wielkie miłosierdzie Twoje, Przyjacielu
człowieka, ulituj się nad wszystkimi dla Bogurodzicy, jako łaskawy.

Inny kanon.

Hirmos: Trzej młodzieńcy w Babilonie nakaz prześladowcy uznawszy za
brednie, pośród płomienia śpiewali: Błogosławiony jesteś, Boże
ojców naszych.

Święty Mikołaju, módl się do spoczywającego w świętych jednego
wszystkich Stwórcy, aby nas oczyścił i zesłał na nas obfite swoje
miłosierdzie.

Sprawiedliwy i łaskawy, cichy i pokorny byłeś, chwalebny,
wzniosłeś się do przesławnej wysokości kapłaństwa, dokonując
cuda i znaki.

Prawa Boże zachowawszy, sprawiedliwy, okazałeś się czcigodną
Bożą świątynią, przeto wołamy do Ciebie, błogosławiony: Z
wszelkiej nieprawości wybaw sługi swoje.

Teotokion: Uśpij bunty żądz mojej duszy, odważną modlitwą Twoją
daj mi odwagę, Dziewico, drzemkę zniechęcenia daleko odpędzając.

Pieśń 8

Hirmos: Daniel w jamie rozpostarł ręce i zagrodził otwarte paszcze
lwów, moc zaś ognia ugasiwszy i przepasawszy się cnotą
młodzieńcy wołali: Błogosławcie Pana wszystkie dzieła Pańskie.

Usta ogniem tchnące Chrystusowym, które zagrodziliście usta
skłonne do złorzeczenia i zbawcze nauczanie wszędzie rozsialiście,
z ust wilka duchowego wybawiliście wołających: Wszystkie dzieła
Pańskie śpiewajcie i wywyższajcie Go na wszystkie wieki (dwa razy).

Zatrąbcie wokół mojej obumarłej duszy, donośne trąby
Chrystusowe, apostołowie chwalebni, i z grobu rozpaczy oraz okropnego
zniechęcenia podnieście ją, aby śpiewała: Wszystkie dzieła
Pańskie śpiewajcie i wywyższajcie Go na wszystkie wieki.

Prawa Twoje, Chryste, jako marnotrawny deptałem nierządem rozumu,
Władco, wpełznąłem w głębiny i zawsze pracuję dla złego
obyczaju, nie pogardzaj mną dla modlitw Twoich uczniów.

Teotokion: Mario, Pani wszystkich, mnie opanowanego przez węża i
ciągle grzeszącego wyzwól modlitwami Twoimi, abym pracował do
Chrystusa, w życiu gorliwie śpiewając: Wszystkie dzieła Pańskie
śpiewajcie i wywyższajcie Go na wszystkie wieki.

Inny kanon.

Hirmos: Wybawco wszystkich wszechmocny, pośród płomieni
przyszedłeś zraszając wielbiących Ciebie i nauczyłeś ich
śpiewać: Wszystkie dzieła błogosławcie, śpiewajcie Panu.

Nauczając o rzeczach Bożych, Mikołaju, nieprawych otwarte usta
jawnie zagrodziłeś i wielu wybawiłeś ze zgubnej nauki Ariusza,
prawowiernie śpiewających: Panu śpiewajcie i wywyższajcie Go na
wszystkie wieki.

Będący zwycięzcą, święty Mikołaju, okaż nas zwycięzcami dla
modlitw Twoich, wyrywając z żądz rodzących śmierć, nieprawych
ludzi i języka oszukańczego tych, którzy zawsze z wiarą modlą
się do Ciebie.

Ześlij nam Twoją zbawczą pomoc, ubłagany bądź, cudotwórco
Mikołaju, w dniu kłopotów, gdy z wiarą prosząc modlimy się.

Teotokion: Uczyń mnie godnym Twego zmiłowania, która zrodziłaś
najmiłosierniejsze Słowo, błogosławiona Najczystsza, w godzinie
Sądu oręduj i wybaw mnie z osądzenia.

Pieśń 9

Hirmos: Z Ciebie, Dziewico, nienaruszonej góry, sam odciosał się
kamień węgielny, Chrystus, który zjednoczył w sobie różne
natury, przeto i my z radością Ciebie, Bogurodzico, uwielbiamy.

Kamienie wybrane położonego węgielnego kamienia, uczyńcie serca
wszystkich wiernych kamieniem wiary, rozbiwszy wraże budowle,
apostołowie (dwa razy).

Przyjąwszy od Chrystusa władzę rozwiązywania i wiązania,
rozwiążcie węzły mego zła i przywiążcie do miłości Bożej,
uczyńcie uczestnikami królestwa Bożego, apostołowie.

Boże obłoki Władcy, wyschłe moje serce wszelkimi złymi czynami,
napójcie teraz Bożymi obłokami i okażcie owocnym, apostołowie
błogosławieni przez Boga.

Teotokion: Ze świętymi aniołami, z Bożymi apostołami, z
chwalebnymi męczennikami módl się do Twego Syna i Boga, Bogurodzico
czysta, aby wybawił z nieszczęść dusze nasze.

Inny kanon.

Hirmos: Ewa słabością nieposłuszeństwa sprowadziła klątwę, Ty
zaś Dziewico Bogurodzico owocem noszenia w łonie zrodziłaś światu
błogosławieństwo, przeto wszyscy Ciebie uwielbiamy.

Uleczenia zawsze czyni grób Twój, czcigodną wonną mirrę wytacza
przystępującym z wiarą i miłością, Mikołaju, grzebiąc ataki
chorób, przeto wszyscy Ciebie wielbimy.

Jak słońce oświecasz całą ziemię, Mikołaju błogosławiony
przez Boga, jaśnieniem Bożych cudów rozpędzając ciemność
okropnych kłopotów, świętym orędownictwem Twoim, upiększenie
biskupów.

Jak zwykle ulituj się, Mikołaju, nad życiowymi kłopotami i
oszustwem biesów, złych ludzi pokusami zawsze okropnie atakowanego,
abyśmy Ciebie wszyscy wielbili.

Pamiętaj o dniu i godzinie strasznej, o duszo moja! Wtedy Władca
zechce Ciebie doprowadzić na Sąd i sądzić Twoje tajemne czyny, i
zawołaj do Niego: Zbaw mnie, Zbawco, modlitwami Mikołaja.

Teotokion: Słowa Bożego Gabriela przynosimy Tobie z radością i
wołamy: Raduj się, raju, drzewo życia zawsze mający pośrodku,
chwalebny pałacu Słowa, raduj się, Dziewico nieskalana.

Na stichownie stichery ku czci apostołów, ton 4:

Chór apostołów oświeciłeś Duchem Świętym, Chryste, i nasze
skalanie grzechami obmyj przez nich, Boże, i zmiłuj się nad nami.

Stichos: Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich.

Nieuczonych uczniów Duch Twój Święty okazał nauczycielami,
Chryste Boże, i głoszeniem zniszczył oszustwo pogańskie jako
Wszechmocny.

Stichos: Niech będzie światłość Pana Boga naszego nad nami, i
dzieło rąk naszych udoskonal w nas, i dzieło rąk naszych umocnij.

Męczennikom: Czcigodna jest śmierć świętych Twoich, Panie,
mieczami bowiem i ogniem, i morzem kruszeni wylali krew swoją,
nadzieję mając w Tobie na otrzymanie zapłaty za trudy i otrzymali
od Ciebie, Zbawco, wielkie miłosierdzie.

Chwała, i teraz. Teotokion: Ciebie zdobyliśmy jako mur obronny,
Bogurodzico przeczysta i przystani pełnej Bożej ciszy, i umocnienie,
przeto modlę się, otoczony w życiu burzami, kieruj mną i wybaw
mnie.

W czwartek na Liturgii Błogosławieństwa. Ton 4:

Stichos: Błogosławieni czyniący pokój, albowiem oni synami Bożymi
będą nazwani.

Przez drzewo Adam został wyrzucony z raju, zaś przez drzewo krzyża
łotr zamieszkał w raju, pierwszy bowiem skosztowawszy odrzucił
przykazanie Stwórcy, a drugi, współukrzyżowany, wyznał kryjącego
się Boga: Wspomnij mnie w królestwie Twoim.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Pasterza i Baranka duchowego będąc wychowankami, pośród wilków
przez Niego jako mądre baranki zostaliście posłani, aby głosić
Boga i przemieniać ich okrucieństwo w łagodność, z wiarą
wołając niezachwianą: Wspomnij nas, Zbawco, w królestwie Twoim.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Przeszli ziemię całą apostołowie Pańscy jako gwiazdy
jaśniejące, rozbijając omroczone oszustwo i światłością
zbawczą oświecili oszukanych, przeto błogosławimy was, Chrystusowi
głosiciele, prosząc: Módlcie się za nami zawsze do Pana.

Stichos: Radujcie się i weselcie, albowiem zapłata wasza obfita jest
w niebiosach.

Męczennikom: Zabijani i opalani materialnym ogniem, mądrzy,
spaliliście gorzkie wielobóstwo, błogosławieni, i teraz toczycie
strumienie uzdrowień przychodzącym do was z wiarą, gorąco
wzywającym i wołającym do Chrystusa: Wspomnij nas w królestwie
Twoim.

Chwała. Triadikon: Niezachwianym zamysłem, myślą trzeźwią,
mówmy na wysokościach zasiadającemu z Ojcem razem i Duchowi:
Trójco niepodzielna, która wszystko słowem poprzednio ułożyłaś
i wszystkich oświecasz, którzy z wiarą wołają do Ciebie: Wspomnij
nas w królestwie Twoim.

I teraz. Teotokion: Apostołów radością i cierpiętników koroną
niewiędnącą jesteś zaiste Bogurodzico nieskalana Dziewico, z nimi
wyproś nam, Władczyni, wybawienie z grzechów i poprawę życia, z
wiarą proszącym Ciebie i śpiewającym Tobie: Raduj się, zaiste
prawdziwa skarbnico dóbr.

