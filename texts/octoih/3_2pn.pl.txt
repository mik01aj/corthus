W NIEDZIELĘ WIECZOREM,

do: Panie, wołam do Ciebie, dodajemy stichery rozrzewniające. Ton 3:

Prosomion: Wielka jest męczenników Twoich.

Stichos: Jeśli będziesz pamiętał o nieprawościach, Panie, Panie,
któż się ostoi? Ale u Ciebie jest oczyszczenie.

Bardzo grzeszący i zasmucający Ciebie, Władcę dobrego i
miłosiernego z natury, nawracam się, przyjmij mnie jak syna
marnotrawnego i uczyń mnie jednym z Twoich najemników, niebieski
Ojcze.

Stichos: Dla imienia Twego cierpiałem, Panie, cierpiała dusza moja
dla słowa Twego, dusza moja ma nadzieję w Panu.

W lenistwie przeszedłem przez życie i zbliżam się już do jego
końca, nieszczęsny, nie myślę o czekającym mnie Sądzie i
odpadnięciu od Boga, lecz nawróciwszy mnie, Zbawco, wyrwij z nich
wszystkich.

Stichos: Od straży porannej do nocy, od straży porannej niech Izrael
ma nadzieję w Panu.

Wybaw, Panie, moją pokorną duszę z gehenny i zgrzytania zębów
oraz z wszelkiego innego dręczenia wiecznego, Najłaskawszy, abym z
wiarą opiewał Ciebie, miłosiernego Boga i Przyjaciela człowieka.

Także z Menei stichery świętemu. Chwała, świętemu. I teraz,
teotokion. Jeśli nie ma Menei, inne stichery świętym bezcielesnym
aniołom, ton ten sam:

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Chóry bezcielesnych stworzyłeś, Panie, okazując wszystkim bogactwo
Twego miłosierdzia i przeprowadziłeś z niebytu do istnienia,
sławiących teraz niemilknącymi głosami w sposób przewyższający
rozum Twoją chwałę.

Stichos: Chwalcie Pana wszystkie narody, wysławiajcie Go wszyscy
ludzie.

Wielka jest moc Twoich aniołów, Chryste, będąc bowiem
bezcielesnymi opiekują się światem i zachowują moc Kościoła
otrzymaną od Ciebie, Władco, i modlą się do Ciebie za świat.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Widząc Twoją naturalną dobroć trójsłoneczną, moce Tobie
służące i okazujące się być drugimi światłami będącymi w
świecie, wspólnie jaśniejąc podają nam Boże Światłości.

Chwała, i teraz. Teotokion: Przeczysta, która rządzisz wszystkimi
stworzeniami, mój rozum ogarnięty przez okropne żądze wyzwól
Twoim gorącym orędownictwem i miłością macierzyńską oraz oddaj
mnie Synowi i Bogu Twojemu.

Także: Pogodna Światłości. Prokimenon dnia. I: Pozwól, Panie, w
wieczór ten.

Na stichownie stichery rozrzewniające. Ton 3:

Wieczorną pieśń przynosimy Tobie, Chryste, z dymem kadzidlanym i
pieśniami duchowymi, zmiłuj się i zbaw dusze nasze.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Zbaw mnie, Panie Boże mój, Ty bowiem jesteś zbawieniem wszystkich,
trwoży mnie bowiem burza żądz i brzemię nieprawości moich
pogrąża mnie. Podaj mi pomocną dłoń i zaprowadź ku Światłości
rozrzewnienia, jako jedyny miłosierny i Przyjaciel człowieka.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Wielka jest moc Twego krzyża, Panie, postawiony bowiem na jednym
miejscu działa na cały świat i rybaków okazał apostołami, z
pogan męczenników, aby modlili się na nasze dusze.

Chwała, i teraz. Teotokion: Władczyni, orędowniczko wszystkich
modlących się do Ciebie, przez Ciebie mamy odwagę i Tobą chlubimy
się, w Tobie jest cała nasza nadzieja, módl się do zrodzonego z
Ciebie za niepotrzebne Twoje sługi.

Także: Teraz pozwalasz odejść. Trisagion. Po: Ojcze nasz, troparion
i rozesłanie.

W NIEDZIELĘ NA POWIECZERZU,

Kanon modlitewny do Najświętszej Bogurodzicy. Ton 3.

Pieśń 1

Hirmos: Dawno temu z woli Bożej wody w jedno zebrawszy miejsce
rozdzielił morze dla ludu izraelskiego, oto Bóg nasz pełen chwały,
Jemu jednemu śpiewajmy, albowiem się wysławił.

Przesławna jedyna najświętsza Dziewico Mario, sławniejsza od
Cherubinów córo Dawidowa i piękno Jakuba, Matko Boga naszego,
wspaniale rozeszła się Twoja chwała i my wszyscy z wiarą Ciebie
sławimy.

Ten, który słowem niebo rozpiął jak namiot, noszony był Twoimi
rękoma jako człowiek, módl się przeto niezmiennie do Niego,
Czysta, aby wybawił mnie z żądz mojej duszy i z wielkiego smutku.

Chwała. Ty, która przed wszystkimi wiekami zostałaś wybrana,
Dziewico, przeczysta purpuro Króla Chwały, w którą przybrał się
On w czasach ostatecznych, dawno temu pokrył skórzane szaty Praojca
Adama, teraz zaś mnie pokryj.

I teraz. Tego, który za grzech skazał rodzaj ludzki na
zniszczalność, zrodziłaś Czysta Dziewico, który wysuszył
nieznośny ogień, przeto potoki żądz mojej duszy wysusz Twoimi
modlitwami.

Pieśń 3

Hirmos: Ty, który wszystko przywiodłeś do istnienia Słowem
stwarzając, Duchem spełniając, Wszechwładco Najwyższy, w Twojej
miłości umocnij mnie.

Ten, który jest ognistym panowaniem, Władca i Pan, nazwany został
Twoim Synem, przeto wybaw mnie Twoimi modlitwami, Władczyni, z
niewoli żądz.

Wybaw mnie szybko, Twego sługę, z burzy żądz cielesnych,
Przeczysta, która zrodziłaś ciszę zbawienia i źródło
niecierpiętliwości.

Chwała. Byłaś jaśniejącym świecznikiem niezachodzącej
Światłości, Przeczysta, i oświeciłaś świat, przeto Twoimi
zorzami rozpędź obłok moje duszy.

I teraz. Mnie, będącego martwym duszą z powodu mnóstwa złych
żądz, ożyw Władczyni, która niewypowiedzianie zrodziłaś Dawcę
życia, Chrystusa.

Pieśń 4

Hirmos: Dałeś nam, Panie, wielką miłość, Jednorodzonego bowiem
Twego Syna za nas na śmierć wydałeś. Przeto wołamy Tobie z
dziękczynieniem: Chwała mocy Twojej, Panie!

Przyszła na mnie walka cielesnych pragnień i zniewala moją duszę,
ale Ty, która zrodziłaś przewyższającego wszelki rozum, daj mi
Twój pokój, Władczyni.

Duchową mirrę z łona wytoczyłaś światu, przeto wyzwól moją
duszę ze skalania żądz i daj mi Twoimi modlitwami, Przeczysta,
mirrę bez żądz.

Chwała. Znając Ciebie jako złote naczynie, które nosiło mannę
życia, Chrystusa Boga i człowieka, modlę się, abyś nakarmiła
moją duszę cierpiącą głód i napoiła potokiem Ducha.

I teraz. Ewa dawno temu niepowstrzymanie wprowadziła śmierć, Ty
zaś czystym dziewictwem wprowadziłaś prawdziwe życie, przeto
Twoimi modlitwami wybaw mnie ze śmierci grzechu.

Pieśń 5

Hirmos: Na ziemi pojawił się Niewidzialny i z ludźmi zechciał
żyć Niedościgniony, do Ciebie zwracając się z modlitwą poranną
śpiewamy Tobie, Przyjacielu człowieka.

Zbawieniem stał się dla nas Twój Syn, Dziewico, wszystkich
wybawiając ze zniszczenia, przeto wybaw mnie z mędrkowania ciała i
ataku żądz.

Ogniem Twoich modlitw, Bogurodzico, spal wszystkie ciernie zamysłów
żądz, jak kleszczami i węglem oczyściłaś człowieka.

Chwała. Ty jesteś Bożą owieczką za nas ofiarowanego z przyjaźni
do człowieka Bożego Baranka, którego Bożą krwią oczyść moje
serce.

I teraz. Najpierw zdobyłem piękną szatę cnót, którą zdjąłem z
mego lenistwa, Ty zaś Dziewico przyoblecz mnie teraz w świetlistą
szatę Twoimi modlitwami.

Pieśń 6

Hirmos: Ogromna otchłań grzechów otoczyła mnie i słabnie mój
duch, lecz Ty, Władco, wyciągnij wszechwładną Twoją prawicę i,
dobry Sterniku, zbaw mnie, jak Piotra.

Zachwiała się świątynia mojej duszy pod atakami chytrości
okrutnego zła, ale Ty, która zrodziłaś Chrystusa umacniającego
ziemię na wodach, umocnij mnie Twoimi modlitwami.

Rozwiązałaś winę ludzi rodząc bezcenny bisior, przeto szybko
rozwiąż, Przeczysta, więzy moich grzechów, żądz i boleści.

Chwała. Zrodzony z Twego łona najłaskawszy Bóg dał Ciebie wiernym
jako ucieczkę i Bożą opiekę, przeto i mną pokieruj Twoimi
dłońmi i zachowaj, Przeczysta.

I teraz. Falami życia często jestem zatapiany, nieszczęsny, i
atakowany zakusami wroga, teraz wołam do Ciebie: Bogurodzico, pomóż
mi.

Także: Panie, zmiłuj się, trzy razy. Chwała, i teraz.

Katyzma poetycka, ton 3:

Prosomion: Byłaś Bożym.

Byłaś Bożym namiotem Słowa, jedyna przeczysta Dziewico Matko,
wspaniałością przewyższająca aniołów, przeto mnie, bardziej od
innych skalanego grzechami cielesnymi, oczyść wodami Twych Bożych
modlitw, dając wielkie miłosierdzie, Czysta.

Pieśń 7

Hirmos: Jak dawno temu zesłałeś rosę trzem pobożnym
młodzieńcom, wrzuconym do chaldejskiego pieca, tak oświeć
światłem Bóstwa i nas, wołających: Błogosławiony jesteś, Boże
ojców naszych.

Zgromadzenia złych biesów otoczyły mnie i tłumy żądz cielesnych,
ale jako mocna w bitwach zrodziłaś Chrystusa, wybaw mnie ze smutków
i okropnych napaści.

Jedyny niedostępny naturą dla cherubinów i budzący lęk anielskich
zastępów wcielił się w Ciebie, Czysta, i nas odnowił, przez
którego okaż mnie, Władczyni, strasznym dla niewidzialnych wrogów.

Chwała. Ty byłaś, Dziewico, duchowym rajem, który wydał drzewo
życia, przez który wybawiliśmy się ze śmiertelnego owocu, który
spożył Adam, przeto i mnie teraz daj słodycz i wybaw z
zakosztowania żądz.

I teraz. Wybaw mnie ze skalania żądz cielesnych i pokus biesowskich,
która zrodziłaś ludziom Wybawiciela jako mieszkanie Najwyższego i
uświęcona świątynia Boża naszych ojców.

Pieśń 8

Hirmos: Stojący pobożnie młodzieńcy, objęci przez pożerający
płomień, pozostali nienaruszeni, śpiewając Bożą pieśń:
Błogosławcie Pana wszystkie dzieła Pańskie i wywyższajcie Go na
wszystkie wieki.

Obłoku Światłości, który stworzyłeś w świecie wielkie
światła dzienne i nocne, rozpędź Twoimi zorzami wszelkie
omroczenie wszystkich moich żądz i grzechów, i okaż mnie synem
Światłości, Bogurodzico.

Z niebios deszcz zstąpił do Twego łona, niech oświeci i zrosi
moją duszę oraz serce, niechaj wygasi płomień żądz i smutków,
abym gorąco Ciebie sławił na wszystkie wieki.

Chwała. Ty, Czysta, zrodziłaś niewypowiedzianą Mądrość Bożą,
która powołała z niebytu wszelką naturę niebieską i ziemską,
daj mi Jej mądrość i rozum, abym jawnie wyśpiewał Twoje Boże
zrodzenie.

I teraz. Wołam i modlę się, Władczyni, abyś Twoimi modlitwami
zrosiła moją duszę i ciało oraz szybko wybawiła mnie z cierpień
grzechu i żądz, Ty bowiem jesteś uleczeniem wszystkich ludzi.

Pieśń 9

Hirmos: Na synajskiej górze Mojżesz ujrzał Ciebie w krzewie, bez
spalania ogień Bóstwa poczynającą w łonie ogień Bóstwa, Daniel
zaś widział Ciebie jako górę niesieczoną, a Izajasz nazywał
zakwitłą laskę z korzenia Dawidowego.

Okazałaś się dla Chrystusa Bożą tkaniną, z której szatę ciała
samemu Bogu przygotował Duch, przyoblecz mnie przeto w szatę cnoty,
Czysta, Twoimi modlitwami.

Duchowa winnico, która zrodziłaś nam Boże grono, z którego
napajamy się wodą niezniszczalności, wytocz mojej duszy
rozrzewnienie i wino oczyszczenia, Twoimi modlitwami.

Chwała. Czysty i święty pałacu, w którym Bóg przyjął naturę
ludzką, modlę się do Ciebie: Połącz mnie z Twoim Synem i
przyswój mi Boże życie, Twoimi modlitwami.

I teraz. Rodząc źródło niezniszczalności, Chrystusa,
przemieniłaś pastwisko zniszczalności natury ludzkiej, Dziewico,
umartw we mnie spalające i burzliwe dążenia żądz, Twoimi
modlitwami.

Także: Zaprawdę godne to jest, i pokłon. Trisagion i po: Ojcze
nasz, tropariony, dalszy ciąg i rozesłanie.

W PONIEDZIAŁEK RANO,

po pierwszej recytacji Psałterza katyzmy poetyckie rozrzewniające,
ton 3:

Żyjąc na ziemi, duszo moja, pokajaj się, bowiem proch nie śpiewa w
grobie, ani nie wybawia się z grzechów, zawołaj do Chrystusa Boga:
Znawco serc, zgrzeszyłem Tobie, zanim mnie osądzisz, oszczędź
mnie, Boże, i zmiłuj się nade mną.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

Dokąd, duszo moja, trwać będziesz w grzechach? Dokąd będziesz
odkładać pokutę? Rozważ w swych myślach nadchodzący Sąd i
zawołaj do Chrystusa Boga: Znawco serc, zgrzeszyłem, bezgrzeszny
Panie, zmiłuj się nad nami.

Chwała, i teraz. Teotokion: Pięknem Twego dziewictwa i Twoją
jaśniejącą czystością zadziwił się Gabriel, wołając do
Ciebie, Bogurodzico: Jakąż godną pochwałę przyniosę Tobie?
Jakże Ciebie nazwę? Wątpię i waham się, przeto jak mi nakazano
wołam do Ciebie: Raduj się, Łaski Pełna.

Po drugiej recytacji Psałterza katyzma poetycka, ton 3:

Na Sądzie Ostatecznym bez oskarżycieli oskarżają, bez świadków
osądzają, księgi bowiem sumienia zostają otworzone i ukryte sprawy
zostają odkryte, zanim więc na owym powszechnym widowisku mają być
badane moje czyny, oczyść mnie, Boże, i zbaw mnie.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

Ty znasz głębię moich grzechów, Panie, podaj mi pomocną dłoń
jak Piotrowi, i zbaw mnie.

Stichos: Przedziwny jest Bóg w świętych swoich, Bóg Izraela.

Męczennikom: Wasze mężne cierpienia zwyciężyły podstępy wroga
sprawcy zła, chwalebni cierpiętnicy, przeto staliście się godni
wiecznej szczęśliwości, będąc świadkami prawdy módlcie się do
Pana, aby zbawił owczarnię miłujących Chrystusa.

Chwała, i teraz. Teotokion: Raduj się, Mario Dziewico Matko, góro
święta, raju z Edenu, z Ciebie bez nasienia narodził się Chrystus
Bóg Słowo, przez którego światu zajaśniało życie.

Po trzeciej recytacji Psałterza katyzmy poetyckie, ton 3:

Prosomion: Pięknem Twego dziewictwa.

Gdy staniemy na Twoim nieuniknionym i Bożym Sądzie, i moce niebios z
drżeniem staną przed Tobą, jakże wtedy zjawię się przed Tobą, o
Sędzio najsprawiedliwszy? Mamy czyny godne osądzenia i ognia, ale
dla modlitw Twoich aniołów oszczędź mnie wtedy i zbaw mnie.

Niebieskie i ziemskie istoty słowem stworzyłeś jako wszechmocny,
anielskie zastępy z drżeniem nieustannie stoją chwałę zanosząc
Tobie, Władco, wszystkie krańce ziemi oświecając Twoją
Światłością, z nimi i my Tobie śpiewamy: Zbaw nas z Twojej
łaskawości.

Chwała, i teraz. Teotokion: Jako nieuprawiana łoza, Dziewico,
wydałaś najpiękniejsze grono, toczące nam wino zbawienia,
weselące dusze wszystkich i ciała, przeto jako przyczynę dobra
zawsze Ciebie błogosławiąc, z aniołami śpiewamy Tobie: Raduj
się, Łaski Pełna.

Kanon rozrzewniający do Pana naszego Jezusa Chrystusa i świętych
Jego męczenników.

Poemat kyr Józefa. Ton 3.

Pieśń 1

Hirmos: Rydwany faraona pokryłeś głębią, Panie, morze
rozdzieliwszy i zbawiłeś śpiewający Tobie pieśni lud izraelski.

Wybaw mnie z ciemności grzechów, które popełniłem bezrozumnie,
daj mi łzy rozrzewnienia, jak niegdyś nierządnicy.

Mnie, który stałem się pustynią zbójców przez niewłaściwe
czyny, przez cnoty okaż Twoją świątynią, Przyjacielu człowieka,
który dobrowolnie urodziłeś się w pustyni.

Męczennikom: Karmieni przez Ducha Bożego przebyliście burzę,
natchnieni przez Boga męczennicy, i osiągnęliście Bożą
przystań.

Męczennikom: Zostaliście oświeceni łaską Ducha, męczennicy, i
radując się, chwalebni, uniknęliście głębokiej ciemności
bałwochwalstwa.

Teotokion: Najświętsza i najczystsza, pomocy grzeszników, poprawo
upadających, daj mi pokutę i rozrzewnienie, który wielce
zgrzeszyłem.

Inny kanon ku czci świętych bezcielesnych aniołów,

mający akrostych: Czynię trzecią pieśń bezcielesnym. Teofana. Ton
3.

Pieśń 1

Hirmos: Nową pieśń śpiewajmy, ludzie, zrodzonemu z Dziewicy na
nasze zbawienie, który w jedno połączył ziemię z niebem, albowiem
się wysławił.

Jesteś niemającą początku Światłością i dawcą wszelkiej
Światłości, Chryste Boże, oświeć moje myśli przez orędownictwo
Twoich mocy.

Radują się wspaniale aniołowie z obfitego uczestniczenia w Twoich
pięknych jaśnieniach, tajemniczo nimi oświecane zastępy anielskie.

Jako dobry twórca życia, łaskawy Duch pochodzący od Ojca, umocnił
moce niebios przez Boże łaski.

Teotokion: Wodzu zastępów, bezcielesnych chórów, Boży Gabrielu, i
teraz najbogatszy głos radości zawołaj do otoczonej radością:
Raduj się, Nieskalana.

Pieśń 3

Hirmos: Umocnij mnie, Panie, jedyny wielce miłosierny, i wyciągnij
do mnie dłoń, jak Piotrowi, i zbaw mnie.

Jak zbawiłeś tonącego Piotra, Przyjacielu człowieka, tak i mnie
wyprowadź z głębi grzechów.

Oszust uśmiercił mnie zabiwszy żądzami, Ty zaś, Dawco życia,
ożyw we mnie obrazy pokuty.

Męczennikom: Męczennicy niesprawiedliwie paleni ogniem materialnym,
niematerialnie rozpalili się pragnieniem Niematerialnemu.

Męczennikom: Męczennicy rozrywani, rozerwali i złowili gubiciela
oszusta, i stali się godni koron.

Teotokion: Mario, Pani i Władczyni, wyzwól mnie Twoimi modlitwami,
ogarniętego przez liczne żądze, zgubne dla duszy.

Inny kanon.

Hirmos: Skruszyłeś wraży łuk i starłeś tarcze mocą swoją,
Władco Chryste, umocnienie nasze, Święty jesteś, Panie.

Okazałeś płynące strumienie i rzeki łaski, Łaskawy, chóry
anielskie jaśniejące zorzą Twojej ukrytej tajemnicy.

Aby jawnie pokazać skarbnice Twego bogactwa i mocy, Władco Chryste,
do uczestniczenia w Twojej chwale dopuściłeś moce duchowe.

Świetliści aniołowie z drżeniem stoją przed Tobą jako słudzy,
zawsze opiewając Twoją moc, Chryste niewysłowiony w mocy.

Teotokion: Całego niezmiennego człowieka przyjął z Ciebie Władca,
będąc wszystkim, Boża Matko, i okazał Ciebie źródłem łaski.

Pieśń 4

Hirmos: Czy w rzekach zagniewasz się, Panie? Czy w rzekach
zapalczywość Twoja lub w morzu dążenie Twoje?

Rozwiąż więzy moich żądz, Panie, związanego pokusą, i okaż
mnie uczestnikiem Twoich dóbr.

Zapal mi świetliste obrazy pokuty, będąc Słońcem, Chryste,
rozpędzając głęboką noc moich złości.

Męczennikom: Okazaliście się, mądrzy cierpiętnicy, jak węgle
spalające bezbożnictwo i oświecające będących w ciemności.

Męczennikom: Upodobniliście się do śmierci Chrystusa, męczennicy,
mając zadawane rozliczne cierpienia, przeto odziedziczyliście życie
wieczne.

Teotokion: Daj mi prawdziwą pokutę, Czysta, wyniszcz burzę moich
żądz, orędowniczko grzeszących.

Inny kanon.

Hirmos: Przedziwna i niewypowiedziana jest tajemnica Twego zrodzenia,
usłyszałem wieść od Ciebie i uląkłem się, radując się wołam
do Ciebie: Chwała mocy Twojej, Przyjacielu człowieka.

Obłoki przyjmujące trójsłoneczne zorze Światłości, z woli
Bożej jesteście upiększeniem Trójcy, karmieni mocą Ducha.

Jesteście posyłani w świat dla chcących wierzyć w Ciebie,
aniołowie, jako stróże zbawienia pobożnych, zachowując Twoje
sługi, Zbawco.

Aniołowie tajemniczo oświecają się przez tajemne przybliżenie
się i Twoje oświecenie, Boże, wołając: Chwała mocy Twojej,
Przyjacielu człowieka.

Teotokion: Jako sługa błagający przychodzę teraz pod Twoją
opiekę, Nieskalana, wybaw mnie z zamętu żądz, Bogurodzico, która
bez cierpień zrodziła sprawcę naszego zbawienia.

Pieśń 5

Hirmos: Twoją niezachodzącą Światłością, Chryste, oświeć
moją pokorną duszę i skieruj ku Twojej bojaźni, albowiem
światłością są Twoje przykazania.

Nie postaw mnie na Twoim Sądzie jako pozbawionego dobrych czynów,
Przyjacielu człowieka, ale przez pokutę przyoblecz mnie w szatę
Bożych czynów.

Zraniony jestem orężem żądz i wpadłem w jamę rozpaczy, nie
pogardzaj mną, Władco, lecz ulecz mnie przez nawrócenie.

Męczennikom: Okrutnie obdzierani ze skóry i zabijani mieczem,
cierpiętnicy, dręczeni ranami, nie zgięliście kolan przed
bałwanami.

Męczennikom: Zawsze upiększacie świat waszymi cierpieniami,
święci męczennicy, albowiem znaleźliście nadprzyrodzone
przebywanie z aniołami.

Teotokion: Ty, która jedyna na ziemi słowem zrodziłaś w ciele
Słowo i pozostałaś Dziewicą, wybaw mnie z bezsensownych czynów,
abym czystymi słowami śpiewał Tobie.

Inny kanon.

Hirmos: Na ziemi pojawił się Niewidzialny i z ludźmi zechciał
żyć Niedościgniony, do Ciebie zwracając się z modlitwą poranną
śpiewamy Tobie, Przyjacielu człowieka.

Z Ojcem Syna i Ducha trójjaśniejącą Światłością jesteście
oświecani, przeto Jednemu Bogu zaśpiewajmy, wierni, z zastępami
aniołów.

Świece obracające się niezachodzącą Światłością Boga
nadboskiego, wyraźnie bogacicie się, zastępy anielskie.

Serafini uczą czcić jedyną zasadę bez początku, wyraźnie
śpiewając hymn trójświęty, aniołowie oświecani duchem Bóstwa.

Teotokion: Zrodzenie bez nasienia zwiastował Tobie, Dziewico,
archanioł Gabriel, który zstąpił z nieba, Bogurodzico najczystsza.

Pieśń 6

Hirmos: Tymi, którzy doszli do końca życia, Przyjacielu człowieka,
i burzami pokus są kierowani ku zgubie, nie pogardzaj śpiewającymi:
Zbaw, Zbawco, jak proroka wybawiłeś ze zwierza.

Wywyższyłem się myślą jak dawny faryzeusz grzechami i strasznie
upadłem, a widząc mnie oszust weseli się, Chryste, którego
upokorzyłeś krzyżem, ulituj się teraz nade mną, korzącym się.

Polubiłem w życiu grzechy jak nikt inny, Władco, wyczerpałem
Twoją wielką cierpliwość i dalej jestem nieczuły, lecz nawróć
mnie Twoją łaskawością.

Męczennikom: Gwałtowną samowolą przestępcy prawa osądzają
mądrych w Bogu, wydają ogniowi, spaleniu i przebiciu, okazujących
się bardziej jaśniejącymi od złota i dziedzicami z Chrystusem.

Męczennikom: Sąd pełen walk i wielkich wysiłków,
przecierpieliście razy ponad miarę natury, zwyciężyliście
księcia ciemności i od Boga przyjęliście korony, cierpiętnicy.

Teotokion: Opiewamy Arkę Przymierza, zaiste święty tron,
oczyszczenie nasze, uduchowiony Kościół Boży, szczerozłoty
świecznik, prawdziwą Matkę Stwórcy.

Inny kanon.

Hirmos: Jonasza zamieszkanie było naturalnym obrazem bezdennej
otchłani, z której wołał: Wyprowadź ze zniszczenia życie moje,
Przyjacielu człowieka.

Archaniołowie i aniołowie donośnie opiewają pierwsze i wszystko
dokonujące jaśnienie Boga, niemilknącymi głosami wołając z
księstwami, władzami i mocami do Pana (dwa razy).

Ty, który świat duchowy harmonijnym zastępem po zastępie
upiększyłeś niewidzialnie, pozwól do niego upodobnić się
czcigodnemu Kościołowi w pobożności.

Teotokion: Słowo, które wcieliło się w Ciebie, okazało Ciebie
zawsze płynącym źródłem, przeto ulecz rany mojej duszy,
Bogurodzico Dziewico.

Pieśń 7

Hirmos: Troje dzieci w piecu przedstawiało Trójcę, zdeptało
ogniste płomienie i śpiewając wołało: Błogosławiony jesteś,
Panie Boże ojców naszych.

Czas mój kończy się, o duszo, przy drzwiach odejście, okaż przeto
owoce pokuty, zanim drzwi zostaną zamknięte zawołaj do Chrystusa:
Panie, zbaw mnie.

Odnówmy serca pługiem prawdziwego poznania, siejąc pszenicę
pokuty, abyśmy zebrali kłos prawdy w Chrystusie, Rolniku dusz
naszych.

Męczennikom: Światła pobożności, zwalczający niegodziwość,
wzbogacający ubogich, męczennicy Pańscy, wzbogaćcie moją
nieszczęsną duszę, pozbawioną cnót.

Męczennikom: Ty, który wybawiłeś celnika wzdychającego z głębi
duszy, przyjmij moje małe westchnienie i zbaw mnie ze względu na
cierpiętników wysławiających Ciebie, Chryste, swoimi członkami.

Teotokion: Źródło toczące wodę odpuszczenia, wysusz nurt moich
grzechów, dając mi obłok łez, abym zawsze śpiewał Tobie jako
Bogurodzicy.

Inny kanon.

Hirmos: Pełen pychy prześladowca był igraszką młodzieńców,
bowiem jak proch zdeptawszy siedmiokrotny płomień, śpiewali:
Błogosławiony jesteś, Boże ojców naszych.

Stałym rozumem i mężnym okiem widząc pierwotną Światłość
przez kontakt z Nią stajecie się wtórnymi światłami, aniołowie,
wołając: Błogosławiony jesteś, Boże ojców naszych (dwa razy).

Niezachwianym pragnieniem, niezmierzoną miłością i pięknem
Stwórcy byliście prowadzeni będąc stworzonymi jako drugie
światła, aniołowie, wołając: Błogosławiony jesteś, Boże
ojców naszych.

Teotokion: Zrodziłaś, Bogurodzico, wcielone Słowo niemające
początku, które z Ojca bez matki przedwiecznie jest zrodzone,
błogosławiony owoc Twego łona, Władczyni.

Pieśń 8

Hirmos: W płomień do dzieci hebrajskich zstąpił Bożą mocą i
okazał się Panem, kapłani błogosławcie i wywyższajcie na
wszystkie wieki.

Byłaś świątynią Bożą, ale wyśmiewałaś ojcowskie wypowiedzi,
cóż więc uczynisz, duszo moja, zniewolona przez żądze i
bezsensownie śmiejąca się, która nie wstydzisz się niebiańskiego
Ojca?

Szaleńczo zazdrościł Kain i stał się bratobójcą, a ty stałaś
się jemu podobną i nie patrz na innego, ale na samą siebie, duszo
moja, w rozkoszach i słodyczach życia.

Męczennikom: Wybrany bisior Pana, czcigodne naczynia jaśniejące
świecą zorzą Bożej łaski, Chrystusowi cierpiętnicy, zgromadźmy
się z wiarą i godnie ich uczcijmy.

Męczennikom: Ty, Słowo, które krew cierpiętników przyjęło
bardziej niż dym kadzidlany, dla ich modlitw zbaw tych, którzy z
pokutą przypadają do Ciebie, jako jedyny miłosierny.

Teotokion: Zbytkiem marnotrawnego życia przybliżyłem się teraz do
otchłani, a Ty mając przeogromne miłosierdzie, Dziewico, albowiem w
niewypowiedziany sposób zrodziłaś łaskawego Boga, ulitowawszy się
zbaw mnie.

Inny kanon.

Hirmos: Materialnego ognia płomień niematerialnym wiążąc ogniem
Boga widzący młodzieńcy śpiewali: Błogosławcie wszystkie dzieła
Pańskie, Pana.

Jako Stwórca wszystkich anioły zamyśliłeś i stanęły z
bojaźnią, wołając: Wszystkie dzieła Pańskie błogosławcie Pana
i wywyższajcie Go na wieki.

Przez wspólnotę z Bożym ogniem staliście się jak płomienie,
niebieskie rozumy, wołając: Wszystkie dzieła Pańskie
błogosławcie Pana i wywyższajcie Go na wieki.

Niematerialne i duchowe anioły najpierw stworzyłeś przed wszystkim,
co widzialne, nieustannie do Ciebie wołających: Wszystkie dzieła
Pańskie błogosławcie Pana i wywyższajcie Go na wieki.

Teotokion: Słowo Ojca wcielone w sposób przewyższający słowo
zrodziłaś, Bogurodzico Dziewico, któremu śpiewają wszystkie
dzieła jako Panu i wywyższają Go na wieki.

Śpiewamy także pieśń Bogurodzicy: Uwielbiaj duszo moja, Pana.

Pieśń 9

Hirmos: Na synajskiej górze Mojżesz ujrzał Ciebie w krzewie, bez
spalania ogień Bóstwa poczynającą w łonie ogień Bóstwa, Daniel
zaś widział Ciebie jako górę niesieczoną, a Izajasz nazywał
zakwitłą laskę z korzenia Dawidowego.

Jakub przyjął niegdyś błogosławieństwo pierworództwa ze
względu na wstrzemięźliwość, Ezaw zaś oddał je, nie
powstrzymał żądzy brzucha. Jakże zła jest niewstrzemięźliwość
i jakże wielka wstrzemięźliwość, unikaj niewstrzemięźliwości,
o duszo, i umiłuj dobrą wstrzemięźliwość.

Jakże wiele przecierpiał nieskalany Hiob i został ukoronowany,
napłynęły bowiem powodzie pokus, ale zachwiały jego serca, przeto
zawsze go naśladuj trwając niezmienną, o duszo, unikając zła.

Męczennikom: Udoskonaliwszy się ogniem Bożego Ducha, okazaliście
się mieczami siekącymi wrogie pułki, cierpiętnicy Pańscy, i
wysławieni wielkimi zwycięstwami zostaliście

Męczennikom: Módlcie się do Władcy i Boga, który przyjął wasze
niewypowiedziane wysiłki i połączył was z zastępami
bezcielesnych, mnóstwo nieskalanych męczenników, aby oczyścił
mnóstwo mego zła.

Teotokion: Jaśniejący wieczny pałacu, okaż mnie domem
światłości, nieprzebyta bramo, otwórz mi drogi pokuty, ziemio
święta, skieruj mnie ku ziemi łagodnych, Władczyni, okazując mnie
wolnym od władzy żądz.

Inny kanon.

Hirmos: Czysta, zranieni słodką strzałą przeczystego zrodzenia
Twego, dziwimy się Twemu upragnionemu pięknu i w pieśniach
anielskich godnie Ciebie jako Matkę Bożą wielbimy.

Wy, którzy teraz stoicie przed wielką i pierwszą Światłością,
aniołowie, jesteście najsilniejszymi orędownikami za nami
wszystkimi, którzy was jak można najmocniej wielbimy, o Boży
aniołowie (dwa razy).

Staliście się godni jasno sławić Trójcę równą w mocy, Jej
jasnością oświecani jako pierwsi, pozwólcie nas zostać
oświeconymi drugą światłością, którzy was pobożnie wielbimy.

Teotokion: Wszyscy znamy Ciebie jako fundament naszego zbawienia,
bowiem Twoje przeczyste zrodzenie nas zbawiło, krwią pełną łaski,
śpiewających Tobie, Bogurodzico, i wiernie służących.

Na stichownie stichery rozrzewniające, ton 3:

Mój rozproszony umysł zbierz w jedno, Panie, i oczyść moje
zlodowaciałe serce, jak Piotrowi dając mi pokusę, jak celnikowi
westchnienie i jak nierządnicy łzy, abym wielkim głosem wołał do
Ciebie: Boże, Boże, zbaw mnie jako jedyny łaskawy i Przyjaciel
człowieka.

Stichos: Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich.

Śpiewając wielokrotnie znalazłem grzech, językiem bowiem
śpiewając duszę miałem pełną myśli niewłaściwych, lecz w obu
wypadkach popraw mnie, Chryste, przez pokutę, i zbaw mnie.

Stichos: Niech będzie światłość Pana Boga naszego nad nami, i
dzieło rąk naszych udoskonal w nas, i dzieło rąk naszych umocnij.

Męczennikom: Przyjdźcie, wszyscy ludzie, uczcijmy pamięć
świętych męczenników, albowiem byli widowiskiem dla aniołów i
ludzi, przyjęli od Chrystusa korony zwycięstwa i modlą się za
dusze nasze.

Chwała, i teraz. Teotokion: Będąc świętą i najczcigodniejszą
pochwałą niebieskich zastępów, śpiewem apostołów i spełnieniem
proroków, Władczyni, przyjmij modlitwy nasze.

Także: Dobrze jest wyznawać. Trisagion. Po: Ojcze nasz, troparion i
ektenia, także pierwsza godzina i rozesłanie.

W poniedziałek na Liturgii Błogosławieństwa. Ton 3:

Stichos: Błogosławieni czyniący pokój, albowiem oni synami Bożymi
będą nazwani.

Praojca Adama, który odrzucił Twoje przykazanie, Chryste,
wypędziłeś z raju, zaś łotra na krzyżu gorąco wyznającego
Ciebie umieściłeś w nim, wołającego: Wspomnij mnie, Zbawco, w
królestwie Twoim.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Mnóstwo moich złości według miłosierdzia Twego odrzuciwszy,
Chryste, zbaw mnie i w dniu Sądu wybaw mnie z osądzenia, Zbawco, i z
wiecznej męki, abym wysławiał Twoją łaskawość.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Cherubini i serafini, trony, archaniołowie, moce, księstwa i
panowania, aniołowie i władze wszystkie, ubłagajcie Stwórcę, aby
odrzucił moje grzechy, gdy zechce sądzić ziemię jako Przyjaciel
człowieka.

Stichos: Radujcie się i weselcie, albowiem zapłata wasza obfita jest
w niebiosach.

Krwią świętą zmoczywszy szkarłat, Chrystusowi cierpiętnicy,
zaiste staliście się godni, aby wspaniale królować razem z Królem
Chwały i prosić o odpuszczenie naszych grzechów, zawsze godnie ich
czczących.

Chwała. Trójhipostatyczne jedno Bóstwo pobożnie opiewając,
wierni, Ojca i Słowo, i Świętego Pocieszyciela Ducha, zaśpiewamy
niemilknącymi głosy anielską pieśń: Święty, Święty, Święty
jesteś, Boże, zbawiający dusze nasze.

I teraz. Ty, która zrodziłaś Światłość ze Światłości,
obłoku świetlisty, mnie omroczonego żądzami i rozkoszami życia
skierowawszy ku Światłości popraw, Czysta, i pozwól zyskać
chwałę, jaką teraz otrzymałaś.

