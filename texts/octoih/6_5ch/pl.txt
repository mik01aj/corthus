W ŚRODĘ WIECZOREM,

do: Panie, wołam do Ciebie, dodajemy stichery ku czci świętych
apostołów, ton 6:

Prosomion: Po trzech dniach.

Stichos: Jeżeli będziesz pamiętać o nieprawościach, Panie, Panie,
któż się ostoi? Ale u Ciebie jest oczyszczenie.

Wielkich tajemnic Bożych sługami byliście, świadkowie Boga o Bogu
mówiący uczniowie, łaskę uleczeń przyjęliście i wszystkim
ludziom choroby uzdrawiacie.

Stichos: Dla imienia Twego cierpiałem Panie, cierpiała dusza moja
dla słowa Twego, dusza moja ma nadzieję w Panu.

Jesteście wielką ucieczką i opieką dusz naszych, przepędzeniem
okropnych duchów, świadkowie Boga, apostołowie Pana, przeto zawsze
was czcimy.

Stichos: Od straży porannej do nocy, od straży porannej niech Izrael
ma nadzieję w Panu.

Z wszelkich kłopotów i szkodliwości biesów oraz grzechów, z
wszelkiej niewoli wybawcie z wiarą was wysławiających,
błogosławieni Boży apostołowie.

Także z Menei stichery świętemu. Jeśli nie ma Menei, to inne
stichery ku czci świętego i wielkiego cudotwórcy Mikołaja, ton 6:

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Mikołaju błogosławiony, ulituj się nade mną, przypadającym do
Ciebie, modlę się do Ciebie, mądry, i oświeć oczy duszy mojej,
abym jasno widział szczodrego dawcę Światłości.

Stichos: Chwalcie Pana wszystkie narody, wysławiajcie Go wszyscy
ludzie.

Wybaw mnie z wrogów szukających jak mi zaszkodzić, święty, bowiem
odwagę masz przed Bogiem, biskupie Mikołaju błogosławiony, wybaw
mnie z nieszczęść i rąk mężów krwawych.

Stichos: Albowiem miłosierdzie Jego umocnione jest nad nami, i prawda
Pańska trwa na wieki.

Zdobyliśmy teraz Ciebie, wierni, jako przystań pełną ciszy i mur
obronny, filar mocy i bramę pokuty, sternika dusz naszych i
ogrodzenie.

Chwała, i teraz. Teotokion: Zły wróg zazdrości owczarni Twojej,
Przeczysta, zawsze walczy chcąc sobie pokarm zdobyć, lecz Ty,
Bogurodzico, wybaw mnie z tego nieszczęścia.

Także: Pogodna Światłości. Prokimenon ton 5: Boże, w imię Twoje
zbaw mnie i w mocy Twojej sądź mnie. Stichos: Boże, usłysz moją
modlitwę, zważ na słowa moich ust. Także: Pozwól, Panie, w
wieczór ten.

Na stichownie stichery świętym apostołom, ton 6:

Panie, apostołowie niegdyś sięgali sieciami głębi morskiej, a
potem wysokości królestwa ze względu na nauki, sztuką bowiem
niezgłębioną wybadali głębię, a wiarą osiągnęli nieopisane
Twoje łono, głosząc światu wiecznego Twego Syna, ich modlitwami i
wszystkich świętych zmiłuj się nad nami.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Niegdyś uczniowie Twoi, Chryste, w łodzi w czasie burzy wołali:
„Nauczycielu, wybaw nas, giniemy”, i teraz my wołamy:
„Przyjacielu człowieka, Zbawco nasz, wybaw nas z nieszczęść
naszych, prosimy Ciebie”.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Krzyż Twój, Panie, męczenników orężem był
niezwyciężonym, widzieli bowiem czekającą ich śmierć i
przewidywali przyszłe życie, umacniając się nadzieją w Tobie, ich
modlitwami zmiłuj się nad nami.

Chwała, i teraz. Teotokion: Oko serca mego kieruję ku Tobie,
Władczyni, nie odrzucaj małego mego westchnienia w godzinie, gdy Syn
Twój będzie sądzić świat, bądź mi opieką i ochroną.

Także: Teraz pozwalasz odejść, i rozesłanie.

W ŚRODĘ NA POWIECZERZU,

Kanon do Najświętszej Bogurodzicy.

Poemat Jana Mnicha, mający akrostych: Najświętsza, przyjmij Jana
płacz. Ton 6:

Pieśń 1

Hirmos: Wspomożyciel i obrońca stał się moim zbawieniem, to mój
Bóg i wysławię Go, Bóg Ojca mego i wywyższę Go, chwalebnie
bowiem się wysławił.

Stichos: Najświętsza Bogurodzico, wybaw nas.

Jak przystąpię do Ciebie, Czysta, zrozpaczonym będąc,
nieszczęsny, cały pełen nieczystości i żądz, lecz ulitowawszy
się wybaw nieszczęsną moją duszę, Bogurodzico przeczysta.

Powstawszy z głębi niegodziwości, pokorna duszo, zawołaj gorąco
do jedynej Czystej: Zmiłuj się nade mną, nieskalana Dziewico
czysta, i wybaw mnie z żądz.

Chwała. Burzą pokus zatopiony jestem grzechami, wyciągnij do mnie
teraz pomocną dłoń, Czysta, i wybaw mnie z nieprzystojnych żądz,
abym zawsze sławił Ciebie.

I teraz. Wybaw mnie z okropnego grzechu, Bogurodzico, przez który
cały jestem skalany, przeto do Ciebie przybiegam, ulżyj teraz
ciężarowi grzechów moich.

Pieśń 3

Hirmos: Na niewzruszonej opoce przykazań Twoich, Chryste, umocnij
moje myśli.

Zestarzałem się przez niezliczone żądze grzechu, młodym uczyń
mnie, Nieskalana, ulżyj grzechom moim.

Oczyść mnie z błota i bagna grzechów, uczyń mnie Bożą
świątynią, Bogurodzico, do Ciebie często przybiegającego.

Chwała. Powstań, nieszczęsna duszo, ze snu zniechęcenia, oczyma
spojrzyj ku jedynej zbawiającej Ciebie Dziewicy, Oblubienicy Bożej.

I teraz. Przychodzę zrozpaczony i skruszony, Władczyni, i do
modlitwy Twojej gorącej przybiegam: Wybaw mnie, Czysta, sługę
Twego.

Pieśń 4

Hirmos: Usłyszał prorok o przyjściu Twoim, Panie, i uląkł się,
że Ty chcesz urodzić się z Dziewicy i objawić się ludziom, i
powiedział: Usłyszałem wieść od Ciebie i uląkłem się, chwała
mocy Twojej, Panie.

Ze słów i czynów będę sądzony, Bogurodzico, przez Syna Twego,
Nieskalana, obym znalazł wtedy ucieczkę i władcze wspomożenie,
wybawiające mnie z wszelkich mąk.

Życie moje jest skalane, przez grzechy mam nieczyste zwyczaje, cały
jestem pełen żądzy, Czysta, oczyść mnie ze skalania grzechów i
wybiel jako śnieg Twoim orędownictwem przed łaskawym Bogiem.

Chwała. Więzami moich grzechów spętany jestem zewsząd, nie mogę
wejść na drogę pokuty, wyciągnij do mnie dłoń, Nieskalana,
przygotuj mi ścieżkę kierującą mnie ku drodze zbawienia.

I teraz. Twoimi modlitwami wyzwól mnie, Dziewico, z okropnych mąk,
ciemności zewnętrznej i gehenny, masz bowiem wolę i moc, gdyż
zrodziłaś jedynego najłaskawszego Pana.

Pieśń 5

Hirmos: Czuwającego w nocy oświeć mnie, proszę, Przyjacielu
człowieka, kieruj mnie ku Twoim nakazom i naucz mnie, Zbawco,
pełnić wolę Twoją.

W dniu Sądu przyjdź, Władczyni, i oręduj za mną, z męki i ognia
wyzwalając mnie, abym zbawiwszy się opiewał Twoją niezwyciężoną
łaskę.

Oddaliłem się od opieki Twojej, a wróg widząc mnie wpadłego w
głębię grzechów, patrząc na mnie śmieje się, lecz pomóż mi.

Chwała. Pozwól podnieś się, Czysta, nieszczęsnej i pełnej żądz
mojej duszy, błagam Ciebie, Nieskalana, zabierz ciężar jej licznych
grzechów.

I teraz. Modlitwę przynoszę Tobie, Nieskalana, ze skalanych i
nieszczęsnych moich warg, ulituj się nade mną Twoim miłosierdziem,
błagam Ciebie.

Pieśń 6

Hirmos: Z całego mego serca wezwałem ku miłosiernemu Bogu i
usłyszał mnie z otchłani Hadesu, i wyprowadził życie moje ze
zniszczenia.

Przyjmij mnie marnotrawnego i nieszczęsnego, Władco Chryste, i wybaw
z męki, dla Twojej Rodzicielki i wybaw mnie z losu lewej części.

Ogarnął mnie ciemny strach otchłani, Czysta, i los kozłów trwoży
mnie, z którego wybaw mnie, przeczysta Władczyni, błagam Ciebie.

Chwała. Umartwiwszy ciała mego żądze, Władczyni Bogurodzico,
ożyw duszę moją nieszczęsną, Czysta, i na drogę prawą skieruj
mnie.

I teraz. Przynoszę Tobie modlitwę sługi, bezrozumny, i przybiegam
do Twego łaskawego miłosierdzia, nie pozwól, abym odszedł
zawstydzony.

Także: Panie, zmiłuj się, trzy razy. Chwała, i teraz.

Katyzma poetycka, ton 6:

Z serca westchnienia i z wnętrza mego przynoszę Tobie, Nieskalana,
prosząc o Twoje małe wstawiennictwo: Zmiłuj się nad moją duszą
pełną żądz, ubłagaj miłosiernego Boga, aby wybawił mnie z
osądzenia i jeziora ognistego, jedyna błogosławiona.

Pieśń 7

Hirmos: Zgrzeszyliśmy, nieprawie żyliśmy, niesprawiedliwie
postępowaliśmy przed Tobą, nie zachowaliśmy, nie wypełnialiśmy
tego, co nam przykazałeś, lecz nie odrzucaj nas do końca, ojców
Boże.

Znając Ciebie jako miłosierną, jako umiłowaną przez Boga
Dziewicę Matkę, jako Czystą, przybiegam nieszczęsny, nie odrzucaj
mnie od siebie zawstydzonego, Nieskalana.

Przypadnij, o pełna żądz duszo, i powstań, nieszczęsna, bij się
w piersi i wypuść łez źródła, aby zmiłowała się nad tobą,
nieszczęsną, miłosierna Matko Chrystusa i Boga.

Chwała. Świątynią Bożą dawną temu byłem od chrztu świętego,
cały skalałem się, nieszczęsny, i leżę w okropnym upadku, lecz
Ty mnie podnieś, Nieskalana, Nadziejo zrozpaczonych.

I teraz. Obłok ciężki pokrył nieszczęsne moje serce, ciemność i
mrok naszły pełną żądz duszę moją, Oblubienico Boża, pokuty
promieniami oświeć mnie, abym sławił Ciebie.

Pieśń 8

Hirmos: Którego niebieskie zastępy sławią i drżą przed Nim
Cherubini, i Serafini, wszystko, co oddycha, i całe stworzenie niech
opiewa, błogosławi i wywyższa na wszystkie wieki.

Rzeka ognista trwoży i mrok bez światła całego mnie chwieje, robak
mnie przeraża i zgrzytanie zębów, Dziewico, obym wtedy znalazł
władczą wspomożycielkę.

Obym nie stał się pokarmem dla ognia, Panie, ani też obym nie
usłyszał głosu Twego odrzucenia, mając modlącą się za mnie
Twoją czcigodną Matkę, dla Jej modlitw zmiłuj się nade mną,
wołam do Ciebie.

Chwała. Pozwól mi usłyszeć Boży głos i okaż mnie stojącym
pośród wybranych, Chryste, oby nie przyjęło mnie miejsce płaczu,
mam modlącą się do Ciebie za mnie Bogurodzicę.

I teraz. Strumienie łez teraz ześlij mi i westchnienia z duszy daj
mi, Czysta, abym zawsze przypadał do Twojej opieki i znalazł
odpuszczenie grzechów moich Twoją modlitwą.

Pieśń 9

Hirmos: Niewypowiedziane zrodzenie z poczęcia bez nasienia,
niezniszczalny owoc Matki nie znającej męża, zrodzenie bowiem Boga
odnawia naturę. Przeto wszystkie pokolenia Ciebie, jako Bożą
Niewiastę-Matkę, prawowiernie wywyższają.

Budzący bojaźń dzień Sądu przeraża mnie, Dziewico, zgrzytanie
zębów osłabia moje serce, stanie z kozłami trwoży mnie, lecz jako
pomoc w okropnościach niech znajdę Ciebie, Bogurodzico, gdy mam być
sądzony.

Teraz drżenie ogarnia mnie i lęk przeraża przed gehenną, cóż mam
uczynić, nie wiem, nieszczęsny i osądzony, przeto przybiegam do
Ciebie i z gorącym rozrzewnieniem wołam do Ciebie: Nie pogardzaj
mną, Przeczysta.

Chwała. Widząc Trybunał i myśląc o Sądzie Twoim, Chryste mój,
na którym będę sprawiedliwie sądzony z czynów, mam wtedy
orędowniczkę wobec zlitowań się Twoich licznych, modlącą się
Oblubienicę Bożą, Matkę Twoją.

I teraz. W myślach dotykając Twoich stóp, Nieskalana, błagam
Ciebie: Przyjmij płacz mój, zważ na śpiew i daj mi odpuszczenie
grzechów, wołam do Ciebie, modlitwami Twoimi, Dziewico, abym
miłością Ciebie wielbił.

Także: Zaprawdę godne to jest, Troparion. Po: Ojcze nasz, troparion,
ciąg dalszy jak zwykle i rozesłanie.

W CZWARTEK RANO,

po pierwszej recytacji Psałterza katyzmy poetyckie ku czci
apostołów, ton 6:

Jak pośród uczniów Twoich przyszedłeś, Zbawco, pokój Twój
dając im, przyjdź i do nas, i zbaw nas.

Stichos: Na całą ziemię rozejdzie się ich głoszenie i aż do
krańców ziemi ich słowa.

Uczniów Twoich chór świat oświecił, będąc bowiem niegdyś
łowcami ryb teraz łowią ludzi, ze względu na nich, Boże, zmiłuj
się nad nami.

Chwała, i teraz. Teotokion: Wielkie jest mnóstwo moich grzechów,
Bogurodzico, przybiegam więc do Ciebie, Czysta, prosząc o zbawienie,
nawiedź moją chorą duszę i módl się do Syna Twego i Boga
naszego, aby dał nam przebaczenie popełnionych przez nas grzechów,
jedyna błogosławiona.

Po trzeciej recytacji Psałterza katyzmy poetyckie, ton 6:

Uczniowie Twoi, Zbawco, posyłani na krańce ziemi, narody pobożnie
jak ryby złowili, przyprowadzili do Twojej łaskawości, ze względu
na nich wołamy do Ciebie, Chryste: Ludowi Twemu daj wielkie
miłosierdzie.

Stichos: Niebiosa sławić będą cuda Twoje, Panie.

Dwunastu apostołów, Panie, jak dwunastopromieniste słońce okazało
się ziemi, przez nich bowiem zwiędło oszustwo, ze względu na nich
oświecasz dusze Twoich sług i nas ze względu na nich zbawiaj jako
łaskawy.

Stichos: Przedziwny jest Bóg w świętych swoich, Bóg Izraela.

Męczennikom: Panie, pamięć świętych Twoich dzisiaj okazała się
rajem, który był w Edenie, w niej bowiem raduje się całe
stworzenie i dajesz nam ich modlitwami pokój i wielkie miłosierdzie.

Chwała, i teraz. Teotokion:    Najświętsza Bogurodzico, w czasie
życia mego nie opuszczaj mnie, nie powierzaj mnie ludzkiej opiece,
lecz sama wspomóż i zmiłuj się nade mną.

Po trzeciej recytacji Psałterza katyzmy poetyckie, ton 6:

Na całą ziemię jak błyskawica mądrych uczniów Twoich, Władco
Chryste, rozejdzie się nauczanie Zbawiciela, oświecając będących
w ciemnościach, synami dnia i światłości nas uczyniwszy, przeto
Ciebie całe stworzenie pobożnie sławi.

Siecią Bożej wiary ludzi przemienili rybacy, z głębi marności
wszystkich wyprowadzając i oddając ich Bogu, pobożnie i zawsze
wielbiących Go.

Chwała, i teraz. Teotokion: Święta Władczyni, Chrystusa Boga
naszego Matko, bowiem Stwórcę wszystkich niewypowiedzianie
zrodziłaś, módl się zawsze ze świętymi apostołami o łaskę
Jego, z żądz nas wybawiając i odpuszczenie dając nam grzechów.

Kanon do świętych, chwalebnych i sławnych apostołów.

Poemat Teofana. Ton 6:

Pieśń 1

Hirmos: Jak po suchym lądzie wędrował Izrael stopami po otchłani i
prześladowcę faraona widząc tonącego, wołał: Bogu zwycięską
pieśń śpiewajmy.

Światłością byli światu krasomówcy, jaśniejącymi promieniami
oświeciliście nas i wybawiliście z żądz, nocy i mgły pokus,
szczęśliwi w Bogu (dwa razy).

Książętami czcigodnymi po całej ziemi Duch was czcigodnie
postawił, Pańscy uczniowie, przeto powietrznego księcia
zwyciężyliście, wiernych wybawiając.

Od ognia niematerialnego jako świetliście rozżarzone węgle
materialne moje żądze popalcie, mądrzy, ku światłości
beznamiętności i życiu kierując mnie.

Teotokion: Modlitwami apostołów, proroków, męczenników i
Rodzicielki Twojej czystej, Panie Jezu, Królu wszystkich, ulituj się
nad ludźmi, którzy zgrzeszyli przed Tobą.

Inny kanon do świętego cudotwórcy Mikołaja,

mający akrostych: Szósty śpiew Mikołaju przyjmij. Poemat Józefa.
Ton 6:

Hirmos: Zmysłowy faraon zatopiony został z całym wojskiem, Izrael
zaś przeszedł pośrodku morza, wołając: Panu Bogu naszemu
śpiewamy, albowiem się wysławił.

Na niebiosach żyjąc radośnie, ojcze najmędrszy, na ziemi zgodnie
Tobie śpiewającym wszelki zły smutek serca rozpędź orędownictwem
Twoim.

Przeciwko żądzom szkodliwym, przeciwko wrogom niszczącym, przeciwko
wszelkiemu oszukańczemu złu, umocnij teraz tych, ojcze Mikołaju,
którzy przybiegają pod świętą Twoją opiekę.

Nas, zranionych przez niewidzialnych strzelców, ulecz Twoją
modlitwą z przewinień, Mikołaju, abyśmy zdrowi chodzili po drogach
Pańskich.

Teotokion: Ten, który jest z Ojcem współbędącym Synem, w czasach
ostatecznych zechciał zamieszkać w łonie Twoim, Bogurodzico, na
nasze odrodzenie, przeto opiewamy Ciebie.

Pieśń 3

Hirmos: Nie ma świętego jako Ty, Panie Boże mój, któryś
podniósł róg wiernych Twych, Łaskawy, i umocniłeś nas na opoce
wyznania Twego.

Boży Duch wasze języki przemienił zstąpieniem przedziwnym,
skruszonych ludzi do życia odnawia przez was, chwalebni apostołowie
(dwa razy).

Grzesząc w rozumie jakież znajdę zmiłowanie, Słowo, w dniu Sądu?
Przeto wołam do Ciebie: Ze względu na Twoich uczniów ulituj się
nade mną osądzonym przez siebie samego.

Upodobniliście się do Chrystusowych zbawczych cierpień, uleczcie
duszy mojej żądze okropne, Lekarzami będąc, chwalebni
apostołowie.

Teotokion: Chryste, mnie grzeszącego nawróciwszy jako Bóg ze
względu na Bogurodzicę i apostołów, zmiłuj się i wyzwól mnie z
ognia wiecznego, Zbawco.

Inny kanon.

Hirmos: Na twardej opoce wiary Twojej zamysły utwierdziwszy duszy
mojej, umocnij, Panie, Ciebie bowiem mam, Dobry, jako ucieczkę i
umocnienie.

Zwycięstwo jawne odniosłeś nad żądzami zgubnymi dla duszy,
Mikołaju błogosławiony, przez które nas zawsze zwyciężanych
wybaw Twoimi modlitwami.

Członki ciała umartwiwszy wstrzemięźliwością, ku życiu
przeszedłeś niezmiennemu, które i nam wyproś, mądry, radośnie
Ciebie wysławiających.

Nie przestawaj nawiedzać nas z wysokości niebios, biskupie,
odganiając wszelką życiową trudność, ku Bogu Twoimi modlitwami.

Teotokion: Ubłagaj Zbawiciela, Czysta, aby dał nam odpuszczenie
grzechów, zawsze odpędzając Twoimi modlitwami od dusz naszych
wszelkie omroczenie.

Pieśń 4

Hirmos: Chrystus moją mocą, Bóg i Pan, śpiewa i głosi Boży
Kościół, i z czystym sercem weseli się w Panu.

Przystanie pełne ciszy, przystanie bez dusz, doprowadźcie mnie do
cichej przystani, atakowanego falami okropnych grzechów (dwa razy).

Duszo moja, westchnij, duszo moja, zapłacz, pokorne serce moje wcale
nie przylgnęło do dobra, oby z przyszłego płomienia i męki
wybawił ciebie Bóg.

Módlcie się do Zbawcy Pana, wybawcami będąc ludzi, błogosławieni
apostołowie, aby nas wybawił ze złych pokus jako Przyjaciel
człowieka.

Teotokion: Dziewico przeczysta, Dziewico nieskalana, z apostołami
pomódl się za nami, abyśmy wybawieni zostali z okrutnych pokus i
nieszczęść.

Inny kanon.

Hirmos: Usłyszałem wieść od Ciebie i uląkłem się, poznałem
dzieła Twoje i przeraziłem się, chwała mocy Twojej, Panie.

Ulecz, Święty, zranione przez oszustwo i nieuleczone serce moje,
uprosiwszy łaskawego Boga naszego, Mikołaju.

Skruszyłeś chramy zguby, wybrańcu Chrystusa, przeto z wiarą modlę
się do Ciebie, Mikołaju, abyś zniszczył zgubne bożki mego rozumu.

Darującym pokój byłeś przez swoje czcigodne czyny, mądry w Bogu,
i w Mirze upiększyłeś tron, ojcze biskupie Mikołaju.

Teotokion: Dziewicza Oblubienico Władczyni, błogosławiona
Bogurodzico, śpiewających Tobie wybaw z wszelkich nieszczęść,
jedyna pomocy ludziom.

Pieśń 5

Hirmos: Bożą Twoją światłością, Dobry, od poranku czuwających
Tobie dusze oświeć miłością, modlę się, aby poznać Ciebie,
Słowo Boże, prawdziwego Boga, i wołam z ciemności grzechu.

Drogą prowadzącą do życia, bardzo ciasną, pełną pokus i
smutków, uczniowie Słowa nią podążali, przeto ścieżkę duszy
mojej wyrównajcie (dwa razy).

Świeczniki Bożego Wschodu, wybawcie mnie z ciemności żądz i
omroczenia rozkoszami, z pokus, nieszczęść, burzy i brudu,
Chrystusowi apostołowie.

Przyjaciele Słowa pełni Światłości Bożej, błagam was, abyście
zapisali mnie w księdze życia, apostołowie, grzechów moich
rozerwawszy spis, modlitwami waszymi.

Teotokion: Zbawienie moje i nadzieja, wybaw mnie, mającego w Tobie
nadzieję, wszystkich nadziejo nie do zawstydzenia, Twoimi modlitwami
i Bożych uczniów do Syna Twego, Dziewica jedyna opiewana przez
wszystkich.

Inny kanon.

Hirmos: Światłość zapaliwszy światu, Chryste, oświeć serce
moje, od nocy do Ciebie wołającego, i zbaw mnie.

Ogarniętego snem lenistwa gorliwie podnieś mnie świętym Twoim
orędownictwem, Mikołaju.

Jezusa Zbawcę ubłagaj, biskupie Mikołaju, aby wybawił mnie z
wiecznej męki.

Zachowaj mnie od światowych zgorszeń i złości biesów, modlitwami
Twoimi, biskupie Mikołaju.

Teotokion: Ten, który życie nam daje, w Twoim łonie zamieszkał,
Bogurodzico, do którego módl się, aby zbawił nas.

Pieśń 6

Hirmos: Morze życia wzburzone widząc przez burzę pokus przybiegam
do cichej Twej przystani i wołam do Ciebie: Wyprowadź ze zniszczenia
życie moje, wielce miłosierny.

Jako tablice napisane przez Bożego Ducha, jawnie czcigodnego Zakonu
Dawcy szczerze mając w duszach, chwalebni, przez nie w Pismach
zlikwidowaliście Zakon, świat zbawiwszy (dwa racy).

Grzesząc duszą, pracując dla zwyczajów złych i szkodliwych dla
rozumu, nawróciwszy się zawołaj do szczodrego Pana: Ze względu na
apostołów, Słowo, zbaw mnie.

Połącz mnie z owcami po prawicy w budzącym bojaźń i strasznym
przyjściu Twoim, z wybrańcami Twymi, dla modlitw Bożych głosicieli
Twoich, zabity za wszystkich Baranku łagodny.

Teotokion: Modli się do Ciebie chór bezcielesnych sług, Synu Boży
niemający początku, modli się do Ciebie zgromadzenie uczniów z
Twoją Rodzicielką, aby ludowi Twemu dał miłosierdzie Twoje.

Inny kanon.

Hirmos: Pożarty przez wieloryba grzechów wołam do Ciebie, Chryste:
Jak proroka ze zniszczenia wyzwól mnie.

Mając Ciebie, Mikołaju, jako świecznik duchowy, stworzenie
oświecane jest zorzami niezliczonych cudów Twoich.

Nieustanny orędowniku ku Tobie przybiegających, Mikołaju, ze snu
złego lenistwa wybaw mnie.

Wybawiłeś dawno temu, mądry, mających niesprawiedliwie umrzeć,
tak i mnie wybaw z nieszczęść i grzechów, Mikołaju.

Teotokion: Dziewico jedyna czysta, przez Boga otoczona radością,
pomóż mi, zawsze atakowanemu przez burzę życiowych pokus.

Pieśń 7

Hirmos: Anioł uczynił piec rosę rodzącym dla sprawiedliwych
młodzieńców, Chaldejczyków zaś spalał z woli Bożej,
przekonując prześladowcę do zawołania: Błogosławiony jesteś,
Boże ojców naszych.

Wędką słowa, apostołowie, wyciągnęliście wszystkich z głębi
oszustwa, doprowadziliście do zabitego Słowa ze względu na nas,
śpiewając Jemu: Błogosławiony Bóg ojców naszych (dwa razy).

Z Bogiem w ciele rozmawialiście, apostołowie, i oświeciliście się
jaśniejącą światłością Jego, przeto mnie oświećcie,
wołającego: Błogosławiony Bóg ojców naszych.

Pasterza dobrego ubłagajcie, Boży uczniowie, aby mnie, zagubionego w
górach przez przestępstwa, odnalazł i wybawił gorliwie
wołającego: Błogosławiony Bóg ojców naszych.

Teotokion: Z prorokami, apostołami i męczennikami módl się
Dziewico do zrodzonego przez Ciebie, aby wybawił mnie z ziemskiego
zła i uczynił uczestnikiem niebieskich dóbr, Władczyni.

Inny kanon.

Hirmos: Sprawiedliwych Twoich dzieci pieśń usłyszałeś i piec
płonący zrosiłeś, błogosławiony jesteś, Panie Boże ojców
naszych.

Mocą Bożą, wielce błogosławiony, zdeptałeś pułki heretyków i
wybawiłeś Twoją owczarnię z ich oszustwa, Mikołaju.

Ukazałeś się żeglującym i Twoje cierpiące miasto nakarmiłeś,
wybaw mnie z głodu zgubnego dla duszy, modlitwami Twoimi, ojcze
Mikołaju.

Umocnij, ojcze, modlitwami Twoimi przyzywających Ciebie na pomoc,
Mikołaju, wyciszając biesowską złą burzę.

Teotokion: Władczyni wszystkich ludzi, święta Bogurodzico, wyzwól
mnie Twoimi modlitwami z niewoli żądz.

Pieśń 8

Hirmos: Z płomienia sprawiedliwym rosę wytoczyłeś i ofiarę
sprawiedliwego wodą spaliłeś, wszystko bowiem czynisz, Chryste, co
tylko zechcesz, Ciebie wywyższamy na wieki.

Sierpem modlitw oczyśćcie plewy całej myśli mojej, Boży
działacze, apostołowie Zbawcy, abym przyniósł kłos zbawczego
owocu (dwa razy).

Zlodowaciałe serce odnówcie pługiem słowa i zasiawszy czcigodną
naukę, kłos stokrotny zbawienia skoście, świadkowie Boga.

Wrażą złość uśpiwszy, zasnęliście snem sprawiedliwych, będąc
na wszystkie wieki niezasypiającymi orędownikami za nami, uczniowie
Słowa.

Teotokion: Wybaw mnie z niegasnącego ognia, Panie, modlitwami
proroków, męczenników i apostołów Twoich oraz Dziewicy
nieznającej męża, która w niewypowiedziany sposób pomieściła
Ciebie.

Inny kanon.

Hirmos: Czcigodne Twoje dzieci w piecu cherubinów naśladowały,
trójświętą pieśń śpiewając: Błogosławcie, śpiewajcie i
wywyższajcie na wszystkie wieki.

Na wyżynach życia jaśniejącego okazałeś się szybko i znany
jesteś światu, Boga noszący w sobie, cudami rozlicznymi
oświecając będących w ciemności, Mikołaju.

W łasce Bożej czuwającym i Ciebie czczącym, Mikołaju, uśpij
złość wrogich ludzi, na nas napadających, błogosławiony.

Ty, który wszystkie sieci wroga skruszyłeś mocą duchową, wybaw z
nich mnie Twoimi modlitwami, kierując życiem moim, biskupie
Mikołaju.

Teotokion: Śpiewamy Tobie, Dziewico Bogurodzico, przez którą
rozwiązana została klątwa bezpłodności i dla wszystkich przyszło
błogosławieństwo, znającym Ciebie jako jedyną bezmężną Matkę
Boga naszego.

Także śpiewamy Pieśń Bogurodzicy: Uwielbia dusza moja, ze
stichosami i pokłonami.

Pieśń 9

Hirmos: Boga ludzie nie mogą widzieć, na Niego nie śmieją patrzeć
zastępy aniołów. Przez Ciebie, Najczystsza, objawiło się ludziom
Słowo wcielone, które wywyższając z wojskami niebios Ciebie
wysławiamy.

Boga ludziom przybliżyliście i to, co było martwe, przez
zjednoczenie przebóstwiwszy, w całym świecie głosząc, wszystkich
z bezbożnego oszustwa wyzwoliliście, przeto zawsze błogosławieni
jesteście, Boży apostołowie (dwa razy).

Chrystusowe cierpienia przedstawiwszy rozlicznymi cierpieniami ciała,
apostołowie, umartwcie ciała mego żądze i wypleńcie, ożywiając
moją biedną, obumarłą duszę.

Drogą bądź kierującą mnie ku drodze bez błądzenia przykazań
Twoich, Przyjacielu człowieka, wpadłem bowiem w przepaść grzechu i
zbłądziłem, odszedłem na drogi fałszywe i biedne.

Teotokion: Chóry aniołów i archaniołów, księstwa i moce, trony,
panowania, cherubini, serafini i zgromadzenie apostołów z
Rodzicielką Twoją modlą się do Ciebie, Chryste, jedyny Królu,
abyś zbawił sługi Twoje.

Inny kanon.

Hirmos: Ty, która usłyszałaś od anioła „Raduj się” i
zrodziłaś Stwórcę swego, Dziewico, wybaw Ciebie wywyższającego.

Biskupów umocnienie, cudów źródło, Mikołaju, ubłagaj Boga
Przyjacielu człowieka, aby dał nam grzechów przebaczenie.

Jak dawno temu więźniów wybawiłeś ze śmierci, mirrę zawsze
toczysz, Mikołaju, zawsze złe żądze odpędzając.

Przyjście Stwórcy przy drzwiach, nie leń się duszo moja, lecz
zawołaj: Modlitwami Mikołaja, Chryste, zbaw mnie.

Teotokion: Opiewana przez wszystkich, która zrodziłaś
Światłość, oślepłą źrenicę serca mego oświeć, abym
śpiewał Tobie, ze względu na Ciebie zbawiany.

Także: Zaprawdę godne to jest, i pokłon. Ektenia, fotagogikon i
zwykłe psalmy.

Na stichownie stichery ku czci apostołów, ton 6:

Burzę uciszywszy oszustwa biesowskiego mądrze cały świat
skierowaliście ku wierze prawosławnej, apostołowie Chrystusowi, i
teraz modlicie się za dusze nasze.

Stichos: Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich.

Pamięć mądrych uczniów Chrystusa Króla naszego godnie pieśniami
uczcijmy, oni bowiem wiarą w Trójcę w świecie głosili.

Stichos: Niech będzie światłość Pana Boga naszego nad nami, i
dzieło rąk naszych udoskonal w nas, i dzieło rąk naszych umocnij.

Męczennikom: Wybranych i świętych zadziwi Bóg nasz, radujcie się
i weselcie się wszyscy słudzy Jego, wam bowiem przygotował korony i
królestwo swoje, lecz błagamy was, abyście o nas nie zapomnieli.

Chwała, i teraz. Teotokion: Przemianą cierpiących, odmianą chorych
jesteś Bogurodzico opiewana przez wszystkich, wybaw miasto i lud,
pogodzenie walczących, cicha przystani atakowanych przez burze,
jedyna orędowniczko wiernych.

Także: Zaprawdę godne to jest, Trisagion. Po: Ojcze nasz,
tropariony, ektenia, pierwsza godzina, zwykłe psalmy i rozesłanie.

W czwartek na Liturgii Błogosławieństwa. Ton 6:

Stichos: Błogosławieni czyniący pokój, albowiem oni synami Bożymi
będą nazwani.

Pamiętaj o mnie, Boże Zbawco mój, gdy przyjdziesz w królestwie
Twoim, i zbaw mnie jako jedyny Przyjaciel człowieka.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Jak tajemne promienie przeniknęli w świat chwalebni apostołowie,
rodzaj ludzki wiarą oświeciwszy.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Jako obłoki skropiliście świat wodą Bożego poznania, oświeceni
Pańscy apostołowie.

Stichos: Radujcie się i weselcie, albowiem zapłata wasza obfita jest
w niebiosach.

Męka ognia przybliża się, Bożą rosę ochładzającą was od Boga
przyjęliście, męczennicy.

Chwała. Świętej i Czcigodnej Trójcy kłaniając się, wierni,
zgodnie zawołajmy: Modlitwami apostołów zbaw wszystkich nas.

I teraz. Bogurodzico, któraś zrodziła Słowo w sposób
przewyższający wszystkie słowa, z Ojcem współniemające
początku, módl się do Niego, aby zbawił dusze nasze.

