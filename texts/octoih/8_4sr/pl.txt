WE WTOREK WIECZOREM,

do: Panie, wołam do Ciebie, dodajemy stichery ku czci krzyża, ton 8:

Prosomion: Męczennicy Pańscy.

Stichos: Jeżeli będziesz pamiętać o nieprawościach, Panie, Panie,
któż się ostoi? Ale u Ciebie jest oczyszczenie.

Na krzyżu zostałeś przygwożdżony, Chryste, przebito Twoje ręce i
nogi, przebito święty Twój bok, toczący mi krople Bożego
zbawienia, Najłaskawszy, krew i wodę, abym obmył mój brud i
skalanie, chwała Twojej łaskawości, Szczodry.

Stichos: Dla imienia Twego cierpiałem Panie, cierpiała dusza moja
dla słowa Twego, dusza moja ma nadzieję w Panu.

Męki przecierpiałeś, Władco, aby beznamiętność wszystkim dać,
kłaniającym się Twoim cierpieniom i dobrowolnemu zabiciu,
włóczni, gwoździom i trzcinie, które z wielką cierpliwością
przecierpiałeś, aby i dla mnie orędować beznamiętność, Panie,
ze względu na cierpienia Twoje.

Stichos: Od straży porannej do nocy, od straży porannej niech Izrael
ma nadzieję w Panu.

Owieczka nieskalana Baranka widząc dobrowolnie przygwożdżonego do
drzewa, płacząc żałośliwie wołała: Biada mi, najukochańsze
Dziecię, jakże odpłacił Tobie tłum żydowski pozbawiwszy łaski,
chcąc uczynić mnie bezdzietną bez Ciebie, Ukochany.

Także z Menei stichery ku czci świętego. Jeśli nie ma Menei, to
inne stichery ku czci Bogurodzicy, ton 8:

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Nie mogę patrzeć, Dziecię, na Ciebie zmarłego na drzewie,
wszystkim dającemu męstwo, którzy dawno temu przez przestępstwo
owocu zasnęli zgubnym snem, Bożą i zbawczą odwagę dając –
mówiła Dziewica płacząc, którą uwielbiamy.

Stichos: Chwalcie Pana wszystkie narody, wysławiajcie Go wszyscy
ludzie.

Zgromadzenie nieprawe na krzyżu podniosło Ciebie, Baranka, który
wziął grzechy świata i włócznią przebiło Twój bok, wielce
cierpliwy, i przygwoździli ręce Twoje i nogi. O, okrucieństwo zła!
O, hardości! – wołała Przeczysta płacząc rzewnie.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Cóż to za widok, na który teraz patrzę? Ten, który całe
stworzenie w dłoni cudownie trzyma, na drzewie jak Baranek
niesprawiedliwie wisi, Słowo Boże! Powieszony zostałeś przez
sługi niepokorne, cóż to za cierpliwość! Cóż to za
łagodność, Szczodry! – mówiła Nieskalana płacząc.

Chwała, i teraz. Stauroteotokion: Gdy Ciebie Baranka prowadzonego na
zabicie zobaczyła Owieczka i Dziewica, ze łzami szła za Tobą,
Słowo, i wołała: Gdzież się spieszysz, Dziecię moje? Idę z
Tobą, Najsłodszy, nie mogę bowiem nie patrzeć na Ciebie, Jezusie
mój wielce miłosierny.

Także: Pogodna Światłości. Prokimenon dnia, i: Pozwól, Panie, w
wieczór ten.

Na stichownie stichery ku czci krzyża, ton 8:

Podniesiony zostałeś na krzyżu, Chryste Boże, i zbawiłeś ludzki
rodzaj, sławimy cierpienia Twoje.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Przygwożdżony zostałeś na krzyżu, Chryste Boże, i otworzyłeś
bramy raju, sławimy Bóstwo Twoje.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Męczennicy Twoi, Panie, zapomnieli o sprawach
życiowych, nie troszczyli się o męki ze względu na przyszłe
życie, którego okazaliście się dziedzicami, przeto radując się z
aniołami, ich modlitwami daj ludowi Twemu wielkie miłosierdzie.

Chwała, i teraz. Stauroteotokion:

Prosomion: Panie, gdy na Sądzie.

Panie, gdy na Ciebie, Słońce Sprawiedliwości, na drzewie
powieszonego ujrzało słońce, skryło promienie i księżyc
światło swoje zamienił na ciemność, a nieskalana Twoja Matka
miała zranione serce.

Także: Teraz pozwalasz odejść. Trisagion. Po: Ojcze nasz,
troparion, ektenia i rozesłanie.

WE WTOREK NA POWIECZERZU,

Kanon modlitewny do Najświętszej Bogurodzicy. Ton 8.

Pieśń 1

Hirmos: Wodę przeszedł jak suchy ląd i egipskiego zła uniknął,
przeto Izraelita wołał: Wybawicielowi i Bogu naszemu śpiewajmy.

Stichos: Najświętsza Bogurodzico, wybaw nas.

Ogarnięty licznymi pokusami do Ciebie przybiegam szukając zbawienia,
o Matko Słowa i Dziewico! Wybaw mnie z ich ciężaru i okropieństwa.

Niepokoją mnie ataki żądz, wielkim zniechęceniem napełniły
duszę moją, Dziewico, obdarz ją ciszą i pokojem Syna i Boga Twego,
Nieskalana.

Chwała. Błagam Ciebie, która zrodziłaś Zbawcę i Boga, Dziewico,
abyś wybawiła mnie z okropieństw, do Ciebie bowiem teraz
przybiegam, przedkładając i duszę i myśli.

I teraz. Mnie, chorego ciałem i duszą, uczyń godnym nawiedzenia
Bożego i troski, jedyna Matko Boża, jako Dobra i Rodzicielka
Łaskawego.

Pieśń 3

Hirmos: Niebieskiego kręgu najwyższy Stwórco, Panie, i Kościoła
założycielu, Ty mnie umocnij w miłości Twojej, pragnień kresie,
wiernych umocnienie, jedyny Przyjacielu człowieka.

Orędownictwem i opieką życia mego jesteś Ty, Dziewico Bogurodzico,
Ty mną kieruj do przystani Twojej, przyczyno dobra, wiernych
umocnienie, jedyna opiewana przez wszystkich.

Modlę się do Ciebie, Dziewico, abyś rozpędziła duchowe wzburzenie
i burzę smutków, Ty bowiem, Oblubienico Boża, zrodziłaś Chrystusa
przywódcę ciszy, jedyna Przeczysta.

Chwała. Rodząc Łaskawcę będącego przyczyną dobra, wytoczyłaś
wszystkim bogactwo łaskawości, wszystko bowiem możesz, gdyż
zrodziłaś silnego w Mocy Chrystusa, Błogosławiona.

I teraz. Okropnymi słabościami i chorobliwymi żądzami targany,
Dziewico, Ty mi pomóż, znam bowiem Ciebie jako niewyczerpaną
skarbnicę uzdrowień, Nieskalana.

Pieśń 4

Hirmos: Usłyszałem, Panie, o tajemnicy Twojej Opatrzności,
poznałem czyny Twoje i wysławiłem Twoje Bóstwo.

Żądz moich wzburzenie i burzę moich grzechów ucisz, która
zrodziłaś Sternika i Pana, Oblubienico Boża.

Przyzywaną przeze mnie otchłań miłosierdzia Twego daj mi, która
zrodziłaś Łaskawcę i Zbawcę wszystkich śpiewających Tobie.

Chwała. Rozkoszując się darami Twoimi, Przeczysta, dziękczynną
śpiewamy pieśń, znając Ciebie jako Matkę Bożą.

I teraz. Na łożu choroby mojej i niemocy leżącego jako łaskawa
pomóż, Bogurodzico, jedyna zawsze Dziewico.

Pieśń 5

Hirmos: Oświeć nas przykazaniami Twoimi i prawicą Twoją
wzniesioną wysoko Twój pokój nam daj, Przyjacielu człowieka.

Napełnij weselem serce moje, Czysta, Twoją niezniszczalną dając
radość, która zrodziłaś przyczynę wesela.

Wybaw nas z nieszczęść, Bogurodzico czysta, która zrodziłaś
wieczne zbawienie i pokój przewyższający wszelkie zrozumienie.

Chwała. Rozpędź mgłę grzechów moich, Oblubienico Boża,
oświeceniem Twoją Światłością, która zrodziłaś Światłość
Bożą i Przedwieczną.

I teraz. Ulecz duszy mojej niemoc, Czysta, czyniąc ją godną Twego
nawiedzenia i zdrowie modlitwami Twoimi daj mi.

Pieśń 6

Hirmos: Modlitwę wyleję przed Panem i Jemu opowiem troski moje,
albowiem pełna jest zła dusza moja i życie moje przybliżyło się
do otchłani, przeto modlę się jak Jonasz: Wyprowadź mnie, Boże,
ze zniszczenia.

Sam siebie wydawszy śmierci ze śmierci i zniszczenia wybawiłeś
moją naturę atakowaną przez śmierć i zniszczenie, Dziewico, módl
się do Pana i Syna Twego, aby wybawił mnie z nieprawości wrogów.

Znam Ciebie jako orędowniczkę życia i zdecydowaną obrończynię,
Dziewico, rozwiązującą ataki pokus i odpędzającą podstępy
biesów, przeto modlę się zawsze: Ze zniszczenia żądz moich wybaw
mnie.

Chwała. Mamy Ciebie jako mur obronny i dusz najdoskonalsze zbawienie,
przestrzeń w smutkach, Dziewico, i oświeceniem Twoim zawsze radujemy
się, Władczyni, teraz wybaw nas z żądz i nieszczęść.

I teraz. Leżę teraz na łożu słaby i nie ma uleczenia dla ciała
mego, przeto modlę się do Ciebie, Dobrej, która Boga i Zbawcę
świata oraz Wybawiciela ze słabości zrodziłaś: Ze zniszczenia
żądz moich wybaw mnie.

Także: Panie, zmiłuj się, trzy razy. Chwała, i teraz.

Katyzma poetycka, ton 8:

Baranka, Pasterza i Zbawcę świata na krzyżu widząc Rodzicielka
Twoja mówiła płacząc: Świat weseli się przyjmując zbawienie, a
moje łono płonie widząc Twoje ukrzyżowanie, które za wszystkich
cierpisz Synu i Boże mój.

Pieśń 7

Hirmos: Dzieci żydowskie w Babilonie niegdyś wiarą w Trójcę
płomień w piecu zdeptały, śpiewając: Ojców Boże,
błogosławiony jesteś.

Chcąc nas zbawić, Zbawco, w łonie dziewiczym zamieszkałeś, aby
światu okazać orędowniczkę: Ojców naszych Boże, błogosławiony
jesteś.

Miłośnika miłosierdzia zrodziłaś, Matko czysta, ubłagaj Go, aby
wybawił mnie z grzechów i duchowego skalania, z wiarą wołających:
Ojców naszych Boże, błogosławiony jesteś.

Chwała. Skarbnico zbawienia i źródło niezniszczalności, Twoją
Rodzicielkę okazałeś kolumną umocnienia i bramą pokuty,
wołającym: Ojców naszych Boże, błogosławiony jesteś.

I teraz. Cielesne słabości i duchowe choroby, Bogurodzico,
przybiegających z miłością pod opiekę Twoją, Dziewico, zechciej
uleczyć, która zrodziłaś nam Chrystusa Zbawiciela.

Pieśń 8

Hirmos: Króla niebios, któremu śpiewają zastępy anielskie,
chwalcie i wywyższajcie na wszystkie wieki.

Nie odrzucaj, Dziewico, potrzebujących Twojej pomocy, śpiewających
i wywyższających Ciebie na wieki.

Ulecz niemoc duszy mojej i cielesne choroby, Dziewico, abym Ciebie,
Czysta, sławił na wieki.

Chwała. Rozlewasz bogactwo uzdrowień z wiarą śpiewającym Tobie,
Dziewico, i wywyższającym niewypowiedziane zrodzenie Twoje.

I teraz. Ty odpędzasz ataki pokus i napaści żądz, Dziewico, przeto
Tobie śpiewamy na wszystkie wieki.

Pieśń 9

Hirmos: Zaprawdę wyznajemy Ciebie jako Bogurodzicę, przez Ciebie
zbawieni, Dziewico czysta, z bezcielesnymi chórami Ciebie
uwielbiając.

Nie odwracaj się od strumienia łez moich, która z każdego oblicza
wszelką łzę ocierasz, Dziewico, Rodzicielko Chrystusa.

Napełnij moje serce radością, Dziewico, która przyjęłaś
spełnienie radości, niszcząc mój smutek grzeszny.

Chwała. Promieniami Twojej Światłości oświeć, Dziewico, mrok
niewiedzy rozpędzając, pobożnie wyznającym Ciebie jako
Bogurodzicę.

I teraz. Na łożu złej niemocy ulecz upokorzonego, Dziewico,
chorobę w zdrowie przemieniając.

Także: Zaprawdę godne to jest, i pokłon. Trisagion. Po: Ojcze nasz,
troparion, ciąg dalszy i rozesłanie.

W ŚRODĘ RANO,

po pierwszej recytacji Psałterza katyzmy poetyckie, ton 8:

Łotr widząc przywódcę życia na krzyżu wiszącego, mówił: Gdyby
to nie Bóg wcielony był z nami ukrzyżowany, słońce nie skryłoby
swoich promieni, ani też ziemia nie zadrżałaby z lęku, wszystko
cierpiący, wspomnij mnie, Panie, w królestwie Twoim.

Stichos: Wywyższajcie Pana Boga naszego i kłaniajcie się
podnóżkowi nóg jego, albowiem jest święty.

Pośrodku dwóch łotrów jako waga sprawiedliwości znalazł się
krzyż Twój, jednego bowiem z nich sprowadził do otchłani
ciężarem bluźnierstwa, drugiego zaś odciążył z grzechów przez
poznanie teologii. Chryste, chwała Tobie.

Chwała, i teraz. Stauroteotokion: Baranka, Pasterza i Wybawiciela
widząc Owieczka na krzyżu niesprawiedliwie podniesionego, płacząc
gorzko wołała: „Świat raduje się przyjmując przez Ciebie
zbawienie, a moje łono płonie, widząc Twoje ukrzyżowanie, które
cierpisz z miłosierdzia zmiłowań, Boże najłaskawszy, bezgrzeszny
Panie”. Do Bogurodzicy z wiarą zawołajmy: Okaż nam łaskawość,
Dziewico, i daj grzechów odpuszczenie, kłaniającym się Jego
cierpieniom.

Po drugiej recytacji Psałterza katyzmy poetyckie, ton 8:

Pośrodku Edenu zakwitło drzewo śmierci, pośrodku zaś całej ziemi
wyrosło drzewo życia, bowiem my, którzy zakosztowaliśmy z
pierwszego owocu będąc niezniszczalnymi staliśmy się
zniszczalnymi, a my, którzy otrzymaliśmy drugie, rozkoszujemy się
niezniszczalnością, krzyżem bowiem zbawiasz jako Bóg rodzaj
ludzki.

Stichos: Bóg nasz, Król nasz przed wiekami uczynił zbawienie
pośrodku ziemi.

W raju kiedyś drzewo mnie obnażyło, przez zakosztowanie wróg
wprowadził śmierć, drzewo zaś krzyża niesie ludziom szaty życia
wiecznego, krzyż postawiony na ziemi cały świat napełnia wszelką
radością, a widząc go podnoszonym z wiarą Bogu zgodnie zawołajmy:
Napełnij chwałą dom Twój.

Stichos: Przedziwny jest Bóg w świętych swoich, Bóg Izraela.

Męczennikom: Światłami świata zawsze świecącymi okazaliście
się w wierze, w męczeństwie całą nadzieję złożyliście na Boga
i duchowym olejem Ducha Świętego duchowe lampy wasze
oświeciliście, przeto okazaliście się duchowymi kielichami, które
ludziom wylewają uleczenia jak wodę, cierpiętnicy chwalebni,
módlcie się do Chrystusa Boga, aby dał przebaczenie grzechów tym,
którzy z miłością świętują świętą pamięć waszą.

Chwała, i teraz. Stauroteotokion: Gdy widziałaś, Dziewico,
wcielonego w Ciebie podnoszonego na krzyżu pośrodku dwóch łotrów,
płacząc wołałaś: Biada mi, Dziecię najsłodsze, jakże to
dobrowolnie zostałeś ukrzyżowany, który wziąłeś grzechy całego
świata jako Łaskawy? A ludzie chcą Tobie jako Bogu pieśni chwały
przynosić?

Po trzeciej recytacji Psałterza katyzmy poetyckie, ton 8:

Prosomion: Nakazane tajemnie.

Na krzyżu widząc podniesionego Chrystusa Słońce Niezachodzące,
słońce z lęku omroczyło się, ziemia zatrzęsła się i kamienie z
drżeniem rozpadły się, zasłona świątyni rozdarła się i martwi
z grobów powstali sławiąc Twoje budzące lęk Boże uniżenie
jedynego Boga naszego.

Drzewo gorycz dawno temu przyniosło w Edenie, drzewo zaś krzyża
słodyczą życia zakwitło, Adam bowiem jedzący wpadł w
zniszczenie, my zaś spożywając ciało Chrystusa zostajemy ożywieni
i tajemniczo przebóstwieni, przyjmując zawsze będące królestwo
Boże, przeto z wiarą wołamy: Chwała, Słowo, cierpieniu Twemu.

Chwała, i teraz. Stauroteotokion: Zawsze chronieni krzyżem Syna
Twego i Boga, Dziewico, zwyciężamy ataki i podstępy biesów, zaiste
prawdziwej Bogurodzicy Tobie śpiewając i z miłością wszystkie
pokolenia błogosławią Ciebie, Przeczysta, jak i przepowiedziałaś,
przeto odpuszczenie grzechów naszych daj modlitwami Twoimi.

Kanon ku czci czcigodnego i życiodajnego krzyża,

mający akrostych z pominięciem teotokionów: Przygwożdżonemu na
drzewie Bogu łaska.

Poemat Józefa. Ton 8:

Pieśń 1

Hirmos: Faraona prześladowcę na rydwanach pogrążyła niegdyś w
morzu laska Mojżesza, na krzyża znak poraziwszy i rozdzieliwszy
morze, uciekający zaś pieszo Izrael zbawiła, który zaśpiewał
Bogu pieśń.

Mnie martwego przez spożycie słodyczy z drzewa, na krzyżu zmarłe
Słowo ożywiło i upiększyło chwałą, przeto kłaniam się Twojej
władzy, wysławiając cierpienia i nieogarnioną łaskawość.

Gdy rozpostarty został na drzewie niezasiany winogród, wytoczył nam
wino Bożej łaski, serca weselące, niszczące pijaństwo oszustwa i
oczyszczające grzechy.

Męczennikom: Przyozdobieni ranami wielcy męczennicy i upiększeni
śladami cierpień pięknie stanęli w chwale przed łaskawym
Władcą, radując się i poznając łaskawość.

Męczennikom: Mocą Bożą święci wyraźnie wspierani mocnego całą
siłę zgubną mężnie zrzucili i pięknie zostali ukoronowani
zwycięskimi koronami, radując się stoją przed Bogiem.

Teotokion: Stojąc przy krzyżu Twoim, Panie, nieznająca
małżeństwa widząc Twoje zranienie, Władco, sama zraniona
mówiła: Biada mi, Dziecię! Bólów uniknęłam rodząc Ciebie,
teraz targają mnie bóle.

Inny kanon do Najświętszej Bogurodzicy. Ton 8:

Hirmos ten sam.

W Tobie złożyłem nadzieję zbawienia mego, Dziewico, obmyj mnie
całego ze skalania grzechami i uczyń czystym, abym dobrze czynił
Bogu i Synowi Twemu i Jego najświętszemu Imieniu.

Bramo święta, oświeć moje oczy, które omroczył mroczny wąż
ciemnością grzechów, otwórz mi bramę pokuty, Dziewico, i skieruj
mnie do życia, wyrywając z płomieni i ciemności.

Matko Boża, jako mająca odwagę do zrodzonego z Ciebie
Jednorodzonego Słowa i z Ojcem współniemającym początku, módl
się, Nieskalana, aby duszę moją wybawił ze złości biesów, ognia
i wszelkiej męki.

Błogosławiony owoc łona Twego, Oblubienico Boża, przez który
wszyscy ludzie wybawiliśmy się z klątwy, błogosławiona,
przeczysta, niewypowiedziany cud, niepojęte poznanie, wiernych
zbawienie.

Pieśń 3

Hirmos: Ty, któryś na początku niebiosa myślą swą umocnił i
ziemię założył na wodach, Chryste, umocnij mnie na opoce
Kościoła, albowiem nie ma świętego poza Tobą, jedyny Przyjacielu
człowieka.

Ty, który umocniłeś niebiosa i ziemię założyłeś, morze słowem
związałeś, Ty zostałeś związany ze względu na mnie i do krzyża
przygwożdżony, aby z więzów grzechu mnie uwolnić, Przyjacielu
człowieka.

Z drzewem krzyża wróg zderzył się i zabił zraz ze swymi biesami
przez swoje szkodliwe czyny, a temu, który przez złe zakosztowanie
został osądzony, okazano miłosierdzie i przez umocnienie
pobożności stworzenie zostało umocnione.

Męczennikom: Różnorodnym ranom, mieczom, zwierzętom i obnażeniu
cielesnemu wydawani złym prześladowcom, Boży i mężni
cierpiętnicy pozostali nienaruszeni oczekując lepszych rzeczy.

Męczennikom: Patrząc trzeźwą myślą w przyszłość rzeczy
przemijające do końca odrzucili chwalebni Chrystusowi męczennicy,
przeto straszne męki przecierpieli radując się.

Teotokion: Owieczka wielce opiewana widząc Baranka podniesionego
niesprawiedliwie na drzewie, płacząc wołała, macierzyńsko
łkając, opiewając wielką cierpliwość i sławiąc Syna.

Inny kanon.

Hirmos: Ty jesteś umocnieniem przybiegających do Ciebie, Panie, Ty
jesteś światłością omroczonych i Tobie śpiewa duch mój.

Wszystkie moje pragnienia Tobie powierzam, Władczyni czysta, szybko
przemień moje cielesne pragnienia.

Rozpal mi czyste zorze pokuty, Władczyni, Bramo Światłości, i
rozpędź mgłę grzechów moich.

Jedyna Nieskalana, wybaw z wszelkiej wady, atakujących pokus i ognia
wiecznego.

Pospiesz nawiedzić cierpiącego, Przeczysta, wybaw mnie z okropnej
rany i z wszelkiej troski.

Pieśń 4

Hirmos: Tyś moją mocą, Panie, Tyś i moją siłą, Tyś moim
Bogiem, Tyś moją radością, nie porzuciłeś łona Ojca i
nawiedziłeś naszą nędzę. Przeto z prorokiem Habakukiem wołam do
Ciebie: Chwała mocy Twojej, Przyjacielu człowieka.

Rodzaj ludzki z upadku został wezwany, który dawno temu podjął
pierwszy stworzony, wszystkich bowiem Stwórca podniesiony został na
drzewie, mając okrwawione palce i dobrowolnie został przygwożdżony
gwoździami w ręce i włócznią przebito Jego bok.

Stanął krzyż i upadło wszelkie oszustwo, gdy Ty zostałeś
obnażony, Zbawco, obnażyłeś Obcego i Adam został przywdziany w
szatę Bożej niezniszczalności, stworzenie oświecone przy
omroczonym słońcu, gdy Ciebie krzyżowano na drzewie, Chryste.

Męczennikom: Nowe ofiary, jak baranki męczennicy zostali
przyniesieni Słowu złożonemu w ofierze, strumieniami krwi oszustwa
morze wysuszyli Bożą łaską, a wszelkie cierpienia niszczą
deszczem cudów, zawsze chwalebni.

Męczennikom: Podjęliście odcięcie wszystkich członków,
męczennicy, zębów i kości wyrywanie, rąk bezlitosne odcięcie, a
także języka, nóg i części ciała, przeto zdobyliście wielką
chwałę i stoicie przed Bogiem wszystkich.

Teotokion: Swojego Baranka nieskalana Owieczka widząc na drzewie
podniesionego, wołała płacząc: Dziecię, jakże to zgromadzenie
przestępców Zakonu nie ulitowało się nad Tobą, który ulitował
się nad nimi? Odważyli się niesprawiedliwą wyrazić zgodę i na
śmierć wydać Ciebie.

Inny kanon.

Hirmos: Usłyszałem, Panie, o tajemnicy Twojej Opatrzności,
poznałem czyny Twoje i wysławiłem Twoje Bóstwo.

Duszę moją omroczoną grzechami oświeć Światłością, Dziewico,
która zrodziłaś Słońce Sprawiedliwości.

Wyrwij mnie z pokus i zgubnej dla duszy burzy życia, wyzwól mnie z
ognia wiecznego, Oblubienico Boża.

Święte naczynie dziewictwa i mieszkanie nieogarnionego naturą,
oświeć duszę moją omroczoną licznymi żądzami.

Najświętsza Oblubienico Boża, Władczyni świata, Ty mnie wybaw z
nieszczęść wybawiająca i wzburzenie żądz odpędzająca.

Pieśń 5

Hirmos: Całego odrzuciłeś mnie od oblicza Twego, Światłości
Niezachodząca, i okryła mnie, nieszczęsnego, obca ciemność, ale
proszę Cię, nawróć mnie i skieruj ku światłości drogi
przykazań Twoich.

Aby wybawić mnie z zakosztowania rozkoszy, zapragnąłeś
zakosztować żółci, wielce cierpliwy, i aby zwlec ze mnie martwotę
żądz, pozwoliłeś Jezu nagi przygwoździć się na drzewie, opiewam
Twoją łaskawość.

Zniszczałą przez żądze duszę moją nową czyniąc, Słowo, duszę
oddałeś Ojcu wisząc na drzewie i nie mogąc tego znieść
domyślająca się ziemia z lękiem zachwiała się opiewając Ciebie.

Męczennikom: Upiększyliście się Bożymi cierpieniami ozdobieni
męczennicy i idąc śladami cierpień wszystkim dającego
beznamiętność Słowa Jednorodzonego Ojca niemającego początku,
przeto z Nim zostaliście wysławieni.

Męczennikom: Odrzucając niskości odziedziczyliście niewidzialne,
zamieszkaliście w niebieskich Bożych przybytkach i wspólnotą z
Bogiem niematerialnie przebóstwieni zostaliście, niezwyciężeni
męczennicy Zbawcy.

Teotokion: Przedziwny widok widzę – wołała opiewana przez
wszystkich – jakże Ten, który spojrzeniem chwieje całą ziemią,
na drzewie podnoszony zasnął i śpiących od wieków podźwignął?
Kłaniam się, Synu, Twojej wielkie cierpliwości.

Inny kanon.

Hirmos: Czuwając od poranku wołamy do Ciebie, Panie: Zbaw nas, Ty
bowiem jesteś Bogiem naszym, poza Tobą innego nie znamy.

Śpiewamy Tobie Dziewico opiewana przez wszystkich, która Słowo
Boże pomieściłaś w łonie Twoim, Nieskalana.

Wybaw mnie, Matko Boża, z ognia niegasnącego i robaka, jako mająca
moc ulitowania się i uzdrowienia.

Ty jesteś murem obronnym wiernych i władzą, Najświętsza,
wybawiasz z pokus śpiewających Tobie.

Cierpiącą duszę moją ulecz, która zrodziłaś zbawienie
wszystkich i biorącego na siebie ich słabości, przeczysta
Władczyni.

Pieśń 6

Hirmos: Otchłań grzechów i burza występków trwoży mnie, wciąga
mnie w głębię rozpaczy, lecz Twoją mocną rękę wyciągnij do
mnie jak do Piotra, o rządzący, i zbaw mnie.

Pospieszyły wszystkie niebieskie moce i zadziwiły się, patrząc na
Ciebie na krzyżu wiszącego, Słowo, a zraniony Adam uleczony zostaje
Twoją raną, klątwa zostaje przepędzona.

Ludzkość zostaje rozwiązana z więzów nierozwiązalnych, gdy
zostałeś związany, Słowo, a dręczyciel związany został jak ptak
i wyśmiany przez wszystkich wiernych, chwała łaskawości Twojej,
Chryste.

Męczennikom: Okazaliście się jak płomienne węgle Boże,
cierpiętnicy, spalające łaską wszelką niegodziwą rzecz, na
węglach zaś ognia spalani Bożą ochłodę otrzymaliście.

Męczennikom: Owieczki prawdziwego Pasterza, cierpiętnicy, pośród
dzikich wilków pozostaliście nienaruszeni i dobrze zakończyliście
bieg, zamieszkaliście na dziedzińcach raju.

Teotokion: Zrodziłam Ciebie, Pana życia i piękniejszego cnotami od
synów ludzkich – Dziewica wzywała – więc jakże teraz umierasz,
Synu, nie mając piękna w ukrzyżowaniu, który wszystko
upiększyłeś?

Inny kanon.

Hirmos: Oczyść mnie, Zbawco, wielkie są bowiem nieprawości moje i
wyprowadź z głębi zła, błagam, do Ciebie bowiem zawołałem i
usłyszałeś mnie, Boże zbawienia mego.

Mario, czyste i czcigodne mieszkanie Stwórcy wszystkich, daj mi łzy
oczyszczające duszę i wyrwij mnie z przyszłego Sądu oraz męki.

Bramo Boża, pokaż pokornej mojej duszy Boże wejścia, abym
wszedłszy wyznał grzechy i przyjął odpuszczenie zła, Bogurodzico.

Otchłań grzechów i fale rozpaczy atakują mój rozum, ulituj się,
wyciągnij do mnie rękę i zbaw mnie, Władczyni, Zbawcę bowiem
zrodziłaś.

Ciebie mamy, wierni, jako Orędowniczkę i mur obronny, zawsze tkwię
w głębinie zła, buntów i trosk, Bogurodzico, ucieczko wiernych.

Pieśń 7

Hirmos: Zstąpienia Bożego niegdyś ogień powstydził się w
Babilonie, przeto młodzieńcy w piecu tańczyli radosnymi nogami jak
na łące i radując się śpiewali: Błogosławiony jesteś, Boże
ojców naszych.

Zraniony zostałeś w ręce Twoje, Chryste, którymi czyniłeś cuda i
rany przecierpiałeś uleczając wszystkie moje rany, śpiewam Tobie,
jedyny wielce cierpliwy, wołając: Błogosławiony Bóg ojców
naszych.

Krzyżowany przygwożdżony zostałeś w ręce Twoje i nogi
gwoździami, Zbawco, przebity został Twój bok, krople przebaczenia
tocząc wszystkim nieustannie śpiewającym i mówiącym:
Błogosławiony Bóg ojców naszych.

Męczennikom: Ustawmy chór śpiewając Bożym męczennikom, którzy
są połączeni z chórami anielskimi i oświecają ludzi zawsze
śpiewających: Błogosławiony Bóg ojców naszych.

Męczennikom: W światłości świętych oświecani radujecie się,
wszystkim posyłając oświecenie i wybawienie, wysławiającym was
Boży męczennicy i śpiewającym Chrystusowi: Błogosławiony Bóg
ojców naszych.

Teotokion: Słońce Niezachodzące, jakże zachodzisz na drzewie
krzyżowany? – Dziewica wołała do Ciebie, Słowo – Widząc to
słońce powstrzymało bieg świecić nie mogąc, gdy Ty cierpiałeś,
Władco, wysławiam Twoją łagodność, Synu.

Inny kanon.

Hirmos: Dzieci hebrajskie w piecu odważnie zdeptały płomień i
ogień zamieniły w rosę, wołając: Błogosławiony jesteś, Panie
Boże, na wieki.

Modlę się do Ciebie, Przeczysta, uśmierć żyjący we mnie grzech,
pozwól mi otrzymać życie, Dziewico, i wybaw mnie z losu męczonych.

Żądze rozliczne mnie atakują, Czysta, która zrodziłaś Źródło
beznamiętności, z ich ataków i ognia wiecznego wybaw mnie,
Bogurodzico, modlitwami Twoimi.

Grzeszę zwyczajami moimi i zniewolony jestem przez te nieprzystojne
zwyczaje, teraz przybiegam do Twego miłosierdzia: Zrozpaczonego wybaw
mnie, najświętsza Bogurodzico.

Wygaś płomień żądz moich i wycisz burzę serca mego, Boża Matko
czysta, wybaw mnie z udręki biesów, Przeczysta, i z ognia wiecznego.

Pieśń 8

Hirmos: Siedmiokroć rozpalił piec chaldejski prześladowca z
wrogości dla pobożnych, mocą zaś lepszą zbawieni widząc to, do
Stwórcy i Wybawiciela wołali: Dzieci błogosławcie, kapłani
zaśpiewajcie, ludzie wywyższajcie na wszystkie wieki.

Wyrosłeś z korzenia Jessego wcielony Chryste i wykorzeniasz wyrosłe
ciernie przestępstwa Adama nosząc koronę cierniową, na drzewie
zaś przygwożdżony uleczyłeś z drzewa wyrosłą klątwę i
zbawiasz śpiewających: Kapłani zaśpiewajcie, ludzie wywyższajcie
na wszystkie wieki.

Aby człowieka uczynić bogiem, Przyjacielu człowieka, stałeś się
człowiekiem, przybity zostałeś do krzyża, przebity w bok i octem z
żółcią pojony, przeto zostaliśmy zbawieni Twoimi cierpieniami,
Słowo, i dziękczynnie wołamy: Kapłani zaśpiewajcie, ludzie
wywyższajcie Chrystusa na wszystkie wieki.

Męczennikom: Związani zostaliście, męczennicy, i jak baranki
zabijani, na ogniu niemiłosiernie spalani, zwierzętom wydawani, a
mając ścinane głowy radowaliście się radością
niewypowiedzianą, wołając: Dzieci błogosławcie, kapłani
zaśpiewajcie, ludzie wywyższajcie Chrystusa na wieki.

Męczennikom: Męczennicy korony noszący, aniołów
współuczestnicy, którzy bezcielesnych wrogów zdeptaliście,
pomódlcie się za nami do Pana, abyśmy żyli w miłości i wielkiej
jednomyślności, wołając niezachwianym sercem: Dzieci
błogosławcie, kapłani zaśpiewajcie, ludzie wywyższajcie Chrystusa
na wieki.

Teotokion: Boleściwie jęcząc, macierzyńsko wykrzykując i nie
mogąc znieść powieszenia owocu łona na krzyżu, patrząc na
zrodzonego przez siebie, wołała: Cóż to za widok, Dziecię, jakże
cierpisz, który z natury jesteś niecierpiętliwy, chcąc wszelako
rodzaj ludzki wyzwolić z cierpień?

Inny kanon.

Hirmos: Króla niebios, któremu śpiewają zastępy anielskie,
chwalcie i wywyższajcie na wszystkie wieki.

Bogurodzico Dziewico, Ty moje grzechy i brzemię odciąż z
przestępstw, albowiem Ciebie wielbię.

Ty, która Sędziego i Boga zrodziłaś, łaskawymi Twoimi modlitwami
okaż mnie Jemu, Czysta, aby wybawił mnie z wiecznego ognia.

Liczne moje przestępstwa przeważają, Bogurodzico, podaj mi teraz
pomocną dłoń i z płomienia niegasnącego wybaw mnie, sługę
niepotrzebnego.

Oświeć oczy serca mego, Przeczysta, oślepionemu czarnymi grzechami,
i okaż przyjemnym dla Bożej Światłości, aby ze względu na Ciebie
czystym okazał się Synowi Twemu.

Pieśń 9

Hirmos: Ulękło się tego niebo i ziemi zadziwiły się krańce,
albowiem Bóg objawił się ludziom w ciele i łono Twoje większe
było od nieba, przeto Ciebie, Bogurodzico, chóry aniołów i ludzi
wywyższają.

Uleczyłeś moje rany, Władco, zraniwszy i okrwawiwszy ręce swoje, i
skierowałeś mnie jako dobry Pan, abym chodził zbawczą drogą
Twoją, sam nogi mając przygwożdżone do krzyża, które dawno temu
Prarodzice widzieli, gdy chodziłeś po raju i ukryli się.

Gdy przygwożdżono Ciebie do krzyża, poprawy doznał upadły wielkim
upadkiem pierwszy stworzony człowiek, a cała moc wraża upadła,
całą ziemia uświęcona została krwią i wodą wylaną z boku
Twego, przeto Ciebie, Szczodry, nieustannie wielbimy.

Męczennikom: Błogosławieni święci męczennicy, więzy złego
rozwiązaliście i więzami, które cierpliwie przecierpieliście,
związaliście go, rzucając pod nogi swoje pełnego wstydu i przez
łaskę uczyniliście go widowiskiem dla patrzących.

Męczennikom: Ziemia uświęcona została przez położenie świętych
relikwii męczenników, gdyż toczą źródło wszelkich uzdrowień,
zdobywszy Bożą moc, cierpienia cielesne i duchowe nieustannie
uzdrawiają i ataki biesowskie odpierają łaską Bożą.

Teotokion: Uniknąwszy bólów macierzyńskich w czasie porodu,
cierpiała gdy Ciebie na krzyżu w czasie dobrowolnej męki ujrzała,
wielce cierpliwy, Jej łono i dusza bólem się napełniły, i
Przeczysta wołała, którą godnie wielbimy.

Inny kanon.

Hirmos: Każda wieść lęka się niewypowiedzianego Bożego
uniżenia, albowiem Najwyższy dobrowolnie zstąpił aż do ciała i z
dziewiczego łona stał się człowiekiem, przeto przeczystą
Bogurodzicę wierni uwielbiamy.

Ulituj się, Przeczysta, nad nieszczęsną moją duszą i uśmierć
zgubne żądze, zabierz dręczące wątpliwości, daj zaś zawsze
żywe strumienie świętych łez, którymi wybawię się z
czekającego mnie okropnego osądzenia.

Murem obronnym chrześcijan i ucieczką świata Ty jesteś, przez
którą zbawiamy się, Dziewico czysta, Oblubienico Boża, w Ciebie
bowiem Bóg wcieliwszy się wszystkim Ciebie wszystkim dał jako
zbawczą opiekę, przeto zbaw mnie niegodnego, Czysta.

Niemające początku Słowo Ojca i Synu mój, ze Świętym Duchem
współtronujący, jakże swoje przeczyste dłonie na krzyżu
rozpostarłeś? Cóż znaczy teraz tak wielkie Twoje ubóstwo,
Najłaskawszy? – stojąc przy Twoim krzyżu wołała Nieskalana.

Kapiesz Bożą słodycz, która słodycz wszystkim zrodziłaś, daj
słodycz dyszy mojej, zgorzkniałej przez jad węża, zabierając mi
gorzki grzech orędownictwem Twoim, Orędowniczko wiernych nie do
zawstydzenia.

Także: Zaprawdę godne to jest, i pokłon, ektenia, fotagogikon i
zwykłe psalmy.

Do psalmów pochwalnych dodajemy stichery ku czci krzyża, ton 8:

Laska Mojżesza przedstawiała czcigodny krzyż Twój, Zbawco nasz,
nim bowiem wybawiasz jak z głębiny morskiej lud Twój, Przyjacielu
człowieka.

Stichos: Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich.

Dawno temu w Edenie w raju drzewo nadające się do spożycia wyrosło
pośrodku ogrodu, Kościołowi zaś Twemu, Chryste, krzyż Twój
zakwitnął i toczy całemu światu życie, a jak pierwsze
uśmierciło przez spożycie Adama, tak drugi żywym uczynił, przez
wiarę zbawiając łotra, którego uczestnikami zbawienia i nas okaż,
Chryste Boże, który przez mękę Twoją zniszczyłeś skierowane
przeciwko nam zasadzki wroga i uczyń nas godnymi królestwa Twego,
Panie.

Stichos: Niech będzie światłość Pana Boga naszego nad nami, i
dzieło rąk naszych udoskonal w nas, i dzieło rąk naszych umocnij.

Męczennikom: Niezwyciężeni męczennicy Chrystusowi zwyciężyli
oszustwo mocą krzyża, otrzymali łaskę życia wiecznego, nie
ulękli się gróźb oprawców, mękami ranieni weselili się i teraz
krew wasza jest uzdrowieniem dusz naszych, módlcie się o zbawienie
dusz naszych.

Chwała, i teraz. Stauroteotokion: Na krzyżu powieszonego widząc
Ciebie Rodzicielka Twoja, Panie, blisko będąc płacząc mówiła:
Dziecię, cóż to cierpisz ciałem i chcesz zostawić mnie
bezdzietną? Pospiesz wysławić się, abym została uwielbiona przez
mękę Twoją.

Także: Dobrze jest wyznawać. Trisagion. Po: Ojcze nasz, troparion,
ektenia, pierwsza godzina i rozesłanie.

W środę na Liturgii Błogosławieństwa. Ton 8:

Stichos: Błogosławieni czyniący pokój, albowiem oni synami Bożymi
będą nazwani.

Wspomnij nas, Chryste Zbawco świata, jak łotra wspomniałeś na
drzewie, i uczyń wszystkich godnymi niebieskiego królestwa Twego,
jedyny Szczodry.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Mojżesz laską krzyż przedstawiał, gdy rozdzielał głębię, lud
izraelski przeprowadzając, my zaś krzyżem duchowych wrogów
zwyciężamy.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Dawno temu Jakub błogosławiąc dzieci, synów swoich synów, ręce
przełożył oznaczając Twój krzyż, Chryste Zbawco, przez który
wszyscy wyzwoliliśmy się z klątwy.

Stichos: Radujcie się i weselcie, albowiem zapłata wasza obfita jest
w niebiosach.

Męczennikom: Cierpiętnicy zazdroszcząc cierpieniom Chrystusowym
męki gorzkie podjęli mężnie i zostali ukoronowani koronami
niezniszczalnymi, żyją na niebiosach.

Chwała. Triadikon: Chwała Ojcu jedynemu nieśmiertelnemu, chwała
Synowi na wieki żyjącemu, chwała także Duchowi Najświętszemu,
uświęcającemu całe stworzenie.

I teraz. Teotokion: Z dziewiczego łona Twego, Czysta, zajaśniał
Stwórca słońca i księżyca, którego widząc powieszonego na
drzewie całe stworzenie zadrżało.

