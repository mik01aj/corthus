W PONIEDZIAŁEK WIECZOREM,

do: Panie, wołam do Ciebie, dodajemy stichery, ton 1:

Prosomion: Chwalebni męczennicy.

Stichos: Jeżeli będziesz pamiętać o nieprawościach, Panie, Panie,
któż się ostoi? Ale u Ciebie jest oczyszczenie.

Całe moje życie haniebnie spędziłem z nierządnicami, Panie, jak
marnotrawny z rozrzewnieniem wołam: Ojcze niebieski, zgrzeszyłem,
oczyść i zbaw mnie, nie odrzucaj mnie, chociaż sam oddaliłem się
od Ciebie i przez moje bezowocne czyny wpadłem teraz w nędzę.

Stichos: Dla imienia Twego cierpiałem Panie, cierpiała dusza moja
dla słowa Twego, dusza moja ma nadzieję w Panu.

Zubożywszy się będąc bogatym, Chryste, ludzi wzbogaciłeś
nieśmiertelnością i światłością, przeto mnie zubożałego przez
żądze życiowe wzbogać cnotami i z ubogim Łazarzem wyznacz mnie,
wyrywając mnie z okrutnej męki i należnej mi gehenny.

Stichos: Od straży porannej do nocy, od straży porannej niech Izrael
ma nadzieję w Panu.

Okropnie wzbogaciłem się złością i umiłowałem pokarm, w życiu
otrzymałem dobra, Panie, i zostałem osądzony na gehennę, mój
wygłodzony rozum pogardził Łazarzem porzuconym przed bramami Twoich
Bożych czynów, zmiłuj się nade mną.

Inne stichery, Poprzednikowi. Prosomion ten sam.

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Proroku przecudny, Chrzcicielu Chrystusa i Poprzedniku, moje serce
wysuszone nieprzyzwoitością obmyj rzekami zawsze płynących rzek
przez wylanie Twoich modlitw i błagam Ciebie, abym zbawiany przez
Ciebie, będąc wielce chorowitym, uwielbiał Ciebie wywyższonego.

Stichos: Chwalcie Pana wszystkie narody, wysławiajcie Go wszyscy
ludzie.

Proroku błogosławiony, na Ciebie składam całą moją nadzieję i
żywot oczekiwania mego, który chrzciłeś Chrystusa Jezusa, a On
wziął otchłań grzechu świata, módl się do Niego, Janie, błagam
Ciebie, aby oczyścił moje serce i zbawił mnie.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Mądry głosicielu łaski, który wszystkim narodom ogłosiłeś
pokutę, pozwól mojej nieszczęsnej i oślepionej duszy trwać w
pokucie i zawsze czynić wolę Pana, Boży Poprzedniku, abym wiarą i
miłością sławił Ciebie.

Chwała, i teraz. Teotokion: Baranka, który wziął grzechy całego
świata, głoszonego wszystkim przez wielkiego Poprzednika, błagaj z
nim, Dziewico, aby okazał mnie obcym losu kozłów w godzinie Sądu i
pozwolił mi, niegodnemu, stać z owcami jego prawicy.

Także: Pogodna Światłości. Prokimenon dnia, ektenia, a następnie:
Pozwól, Panie, w wieczór ten.

Na stichownie stichery pokutne. Ton 1:

Skoro głębia licznych moich grzechów, Zbawco, okropnie mnie
pogrąża, podaj mi dłoń jak Piotrowi, zbaw mnie, Boże, i zmiłuj
się nade mną.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Skoro w złych myślach i czynach zostałem osądzony, Zbawco, daj mi
myśl nawrócenia, Boże, abym wołał do Ciebie: Zbaw mnie, łaskawy
Dobroczyńco, i zmiłuj się nade mną.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Wasze wyznanie na sądzie, święci, opluło moc demonów i wyzwoliło
ludzi z oszustwa. Przeto mając odcinane głowy, wołaliście: Niech
będzie, Panie, ofiara dusz naszych przyjemna przed Tobą, Panie,
albowiem Ciebie umiłowawszy zlekceważyliśmy życie doczesne,
Przyjacielu człowieka.

Chwała, i teraz. Teotokion: Dziewico opiewana przez wszystkich,
której tajemnicę Mojżesz widział proroczymi oczyma jako krzew
gorejący i niespalający się, Bóstwa bowiem ogień nie spalił
Twego łona, Czysta, przeto modlimy się do Ciebie jako do Matki Boga
naszego, abyś wyprosiła światu pokój i wielkie miłosierdzie.

Także: Teraz pozwalasz odejść Twemu słudze. Trisagion. Po: Ojcze
nasz troparion i rozesłanie.

W PONIEDZIAŁEK NA POWIECZERZU,

Kanon ku czci Najświętszej Bogurodzicy. Ton 1.

Pieśń 1

Hirmos: Pieśń zwycięską wszyscy śpiewajmy Bogu, który uczynił
przedziwne cuda wyciągniętą prawicą i zbawił Izraela, bowiem się
wysławił.

Świętości przeczysta raduj się, Dziewico, piękności aniołów i
mieszkanie Ducha, nieskalana Oblubienico Ojca niemającego początku i
Matko Słowa Bożego.

Jesteś królową jako córka króla, wydałaś kłos, Bogurodzico
Władczyni, i Króla Boga zrodziłaś w ciele, i z Nim królujesz.

Chwała. Twoje zrodzenie opiewa Dawid Psalmista, Izajasz wywyższa w
pieśniach Twoje przeczyste łono, Mario najczcigodniejsza, a lud
chrześcijański sławi Twoje zrodzenie.

I teraz. Kościół głosi Twoje zrodzenie w prawosławnej nauce i
rzeczach Bożych, Dziewico Oblubienico Boża, kłania się bowiem
obrazowi wcielenia Twego Syna.

Pieśń 3

Hirmos: Kamień, który odrzucili budowniczowie, on stał się
kamieniem węgielnym, to jest kamień, na którym Chrystus umocnił
Kościół, który odkupił z pogan.

Mając chwałę dziewictwa przyoblokłaś się w łaskę Ducha
Świętego, przeczysta Mario, stając się Bogurodzicą, nowa to i
ukryta tajemnica, jak bowiem rodzisz Boga w ciele, będąc Dziewicą?

Dziewico, któż opowie, co uczynił Tobie Pan? Tej, którą bowiem
przeklął w bólach rodzić dzieci, Synem się okazałeś i raduje
się upadła niewieścia natura w Tobie Bogu ze względu na
Bogurodzicę.

Chwała. Burza grzechów świata została rozwiązana przez Ciebie,
przeczysta Mario, jedyna Bogurodzico, przeto mając Ciebie jako
przystań zbawienia, wysławiamy wierni, opiewając Twoje
wspaniałości.

I teraz. Dawno temu prorocy opiewali dziewictwo, że urodzisz w czasie
niemającego czasu, Słowo w sposób przewyższający słowo, jednego
z Trójcy Chrystusa Boga naszego, którego obrazy czci Kościół,
czysta Matko.

Pieśń 4

Hirmos: Przewidując w duchu wcielenie Słowa, proroku Habakuku,
głosiłeś wołając: Gdy przybliżą się lata, zostaniesz poznany,
gdy nadejdą czasy, okażesz się, chwała mocy Twojej, Panie.

Siedmiokroć świetliste zwierciadło Bożych proroków wielorako
opiewa Twoje wyobrażenia, my zaś ich znaki ujrzawszy jako dzieła,
zaiste Ciebie Bogurodzico widząc wierzymy.

Godną Matką Boga Ciebie zaiste Dziewico czysta czcząc sławimy,
właściwe przynosząc Tobie słowa, głoszonej w Prawie i przez
proroków: Raduj się, otoczona radością, Pan z Tobą.

Chwała. Oto Boża góra, którą widział Habakuk, cień cnót jawnie
będący, Bogurodzica zajaśniała w świecie, przez którą my,
którzy dawno temu odstąpiliśmy przez przestępstwo, teraz
przybliżyliśmy się do Boga.

I teraz. Błogosławiony język, opiewana Czysta, który stał się
godnym czci wiernie wysławiać w nauce i czynach Twoje zrodzenie,
prawdziwie okazując wszystkie obrazy wcielenia Twego Syna.

Pieśń 5

Hirmos: Czuwając od poranku opiewamy Ciebie, Chryste Boże, ze
względu na nas wywyższonego, który krzyż i śmierć przecierpiał
w ciele.

W ukryty sposób tajemnie okazano Ciebie Mojżeszowi w niespalającym
się krzewie, Bogurodzico Władczyni, bowiem Twoje cielesne łono nie
spaliło Bóstwo.

Opiewając Ciebie jako Matkę Słowa Bożego, Bogurodzico czysta,
przynosimy Tobie duchowe kwitnące dary, którymi radując się
wierzymy.

Chwała. Nie odrzucaj chwały zanoszonej przez skalane usta,
Bogurodzico przeczysta, nie ma bowiem ziemi, która odważyłaby się
godnie Ciebie opiewać.

I teraz. Jeden jest w dwóch naturach zrodzony z Dziewicy, jako Bóg
niewidzialny i jako człowiek dobrowolnie ze względu na nas
upodobnił się do ludzi.

Pieśń 6

Hirmos: Proroka Jonasza naśladując, wołam: Wyzwól moje życie ze
zniszczenia, Dobry, i zbaw mnie, Zbawco świata, wołającego: Chwała
Tobie!

Prorok widział Ciebie jako duchowy świecznik, Dziewico, i
siedmiokrotnie jaśniejący, wyraźnie wskazując na działanie Ducha
jaśniejącego w Tobie.

Ty zaiste okazałaś się, Dziewico, drzewem życiodajnym, owocem
Twoim uśmierciwszy podstępnego węża, zrodziłaś bowiem ludziom
życie, Chrystusa Boga.

Chwała. Skalane usta nie przynoszą Tobie pięknej chwały, czysta
Matko Boga naszego, zobacz jednak pragnienie mojej duszy i przyjmij
je.

I teraz. Nieprawi miotają się w zgiełku gorzkiej niewiary, gdy
tylko zobaczą zgromadzenia prawosławnych całujące Twój obraz,
Dziewico.

Także: Panie, zmiłuj się, trzy razy. Chwała, i teraz.

Katyzma poetycka, ton 1.

Prosomion: Żołnierze strzegący Twego grobu.

Steruj, Czysta, nieszczęsnym moim życiem, i okaż miłosierdzie
duszy, Najczystsza, upadłej w licznych grzechach w głębi zguby i w
godzinie śmierci wyzwól mnie od oskarżających biesów i strasznej
odpowiedzialności.

Pieśń 7

Hirmos: Twoich dzieci, Zbawco, będących w piecu, nie dotknął
ogień, ani nie nękał, a wtedy troje jak jednymi ustami śpiewało i
błogosławiło, mówiąc: Błogosławiony Bóg ojców naszych.

Okazałaś się upiększona cnotami, Oblubienico Boża, chwałą i
czcią dziewictwa, bowiem zaiste piękna była dobroć Twoja i Bóg
Ciebie wybrał sobie za Bożą Matkę.

Byłaś berłem prawości, Czysta, najczcigodniejszym berłem
królestwa, wydałaś owoc, Słowo Boże, a ten cud dawno temu jawnie
okazał Aaron w zakwitłej lasce.

Chwała. Licznymi żądzami cielesnymi skalałem ciało, słowo i
duszę, jakże więc będę opiewał Twoje piękno dobroci, Czysta,
waham się i lękam, przeto sama pomóż mi Twoimi modlitwami.

I teraz. Czczę zjednoczenie Twego wcielenia, Chryste, i obrazowi tego
kłaniam się pobożnie, bowiem Bóg Przedwieczny z Dziewicy stał
się człowiekiem bez zmiany, sam doskonały w obu naturach.

Pieśń 8

Hirmos: Tego, którego lękają się aniołowie i wszystkie zastępy
jako Stwórcy i Pana, opiewajcie kapłani, wysławiajcie dzieci,
błogosławcie ludzie i wywyższajcie na wszystkie wieki.

Niech będzie opiewana Boża świętość, przez którą świat
został wybawiony ze zniszczenia, wstańcie wszyscy niegdyś upadli,
Maria bowiem zrodziła Chrystusa, który jest zbawieniem.

Śpiewamy Tobie, Przeczysta i Matko Boża, i któż nie sławi Ciebie
zaiste jako dobrej, będącej nadzieją naszych dusz, przeto przyjmij
naszą modlitwę, Najświętsza.

Chwała. Rozradujcie się dzisiaj pieśniami, wierni, wysławiajcie
aniołowie wraz z ludźmi, albowiem diabeł pada i rozpacza, Maria
bowiem rodzi nam nadzieję zbawienia.

I teraz. Nie opisujcie Bóstwa, nie lżyjcie, ślepi, jest bowiem
proste i niedostrzegalne, przedstawiając obraz ciała kłaniam się i
z wiarą sławię Dziewicę rodzącą Boga.

Pieśń 9

Hirmos: Świetlisty obłok, w którym Władca wszystkich jak deszcz
zstąpił z niebios na runo i wcielił się ze względu na nas,
niemający początku stał się człowiekiem, uwielbiajmy wszyscy
Czystą jako Matkę Boga.

Raduj się, Mario, wielki cudzie całego stworzenia. Raduj się,
córko Dawidowa, Matko zaś Pana. Raduj się, śpiewie Gabriela. Raduj
się, ucieczko i umocnienie, pomocy wszystkich, Najświętsza,
będących na ziemi grzeszników.

Śpiewa w duchu Bożym i wyśpiewuje dziękczynną pieśń cudny
Joachim i Boża Anna, albowiem widzieli na ziemi Matkę Stwórcy, gdy
urodziła się córka Maria, Jej modlitwami zbaw nasz wszystkich jako
Bóg.

Chwała. O Najświętsza Dziewico, Matko Najwyższego Boga! Twoje
zrodzenie na ziemi objawiło zbawienie grzesznym i pokornym, przez
Ciebie bowiem zbawiamy się wierząc, przeto zbawiaj mnie i teraz, i
we wszystkich etapach mego życia.

I teraz. Wcielone Słowo pozostało bez zmiany, przeto z wiarą
śpiewam Jemu w dwóch naturach i w jednej Hipostazie, głosząc Go
zaprawdę jako Boga i człowieka, pieśń układając.

Także: Zaprawdę godne to jest, i pokłon. Trisagion i dalej jak
zwykle oraz rozesłanie.

WE WTOREK RANO PO SZEŚCIU PSALMACH,

po: Bóg i Pan, troparion świętemu, jeśli jest. Chwała, i teraz,
teotokion według tonu troparionu. Jeśli zaś nie ma, to mówimy
troparion dnia. Chwała, i teraz, teotokion dnia.

Po pierwszej recytacji Psałterza katyzma poetycka. Ton 1:

W nieprawościach jestem poczęty, marnotrawny, nie śmiem spojrzeć
na wyżyny nieba, ale odważając się na Twoją przyjaźń do
człowieka, wołam: Boże, oczyść mnie grzesznego, i zbaw mnie.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

Jeśli sprawiedliwy z ledwością się zbawi, to gdzież podzieję
się ja, grzeszny, który nie poniosłem ciężaru i upału dnia?
Jednak policz mnie z najemnikami jedenastej godziny i zbaw mnie.

Chwała, i teraz. Teotokion: Bez matki zrodzonego na niebiosach, co
przewyższa sens i słowa, na ziemi bez ojca zrodziłaś Syna, do
którego módl się, aby zbawił nasze dusze.

Po drugiej recytacji Psałterza katyzma poetycka. Ton 1:

Objęcia ojcowskie otwórz dla mnie, poszczącego, marnotrawnie moje
spędziłem życie, na bogactwo niewyczerpane patrząc Twych łask,
Zbawco, teraz oto upokorzonego nie odrzuć serca, do Ciebie bowiem,
Panie, wołam z rozrzewnieniem: Ojcze, zgrzeszyłem na niebo i przed
Tobą.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

Widząc bogactwo cnót Hioba podkopać i ukraść je zamierzył
podstępnie wróg sprawiedliwych, i zniszczył kolumnę ciała, ale
nie ukradł skarbu duchowego, znalazł bowiem uzbrojoną nieskalaną
duszę, mnie zaś obnażywszy zniewolił, uprzedzając więc koniec
wybaw mnie od podstępnego wroga, Zbawco, i zbaw mnie.

Stichos: Przedziwny jest Bóg w świętych swoich, Bóg Izraela.

Jako mężni rycerze i jednomyślnie wierzący, nie ulękliście się,
święci, gróźb prześladowców, gorliwie przyszliście do
Chrystusa, wziąwszy czcigodny krzyż i skończywszy bieg
przyjęliście z niebios zwycięstwo. Chwała umacniającemu was.
Chwała koronującemu was. Chwała czyniącemu przez was wszystkim
uzdrowienia.

Chwała, i teraz. Teotokion: Rozpacz Niniwitan uprzedziłeś,
ogłoszony zakaz prowadząc obok i gniew zwyciężyło Twoje
miłosierdzie, Panie, zmiłuj się teraz nad ludźmi i Twoją
owczarnią, władczą dłonią zrzuć naszych wrogów, modlitwami
Bogurodzicy daj nam Twoje miłosierdzie.

Po trzeciej recytacji Psałterza katyzma poetycka. Ton 1:

Prosomion: Żołnierze strzegący Twego grobu.

W zbójców wpadłem myślami i okradłem rozum, a moją duszę
zraniłem grzechami, leżę nieuleczony, Jezusie wielce miłosierny,
lecz modlitwami Poprzednika rozlej Twoje miłosierdzie i ulecz okropne
rany mojej duszy.

Ty, który dawno temu strumieniami Jordanu chrzciłeś, Janie,
oczyszczenie całego świata, podnieś mnie, pogrążonego przez
liczne grzechy, i obmyj z wszelkiego skalania, modląc się zawsze do
Przyjaciela człowieka, jako życzliwy orędownik.

Chwała, i teraz. Teotokion: Niezamężna czysta Bogurodzico Dziewico,
jedyna orędowniczko wiernych i opieko, wybaw nas wszystkich z
nieszczęść, zmartwień i trudnych sytuacji, mających w Tobie,
Dziewico, nadzieję i nasze dusze zbaw Twoimi Bożymi modlitwami.

Kanon pokutny, mający akrostych: Przyjmij, Chryste, słowa modlitwy
mojej.

Poemat Józefa. Ton 1.

Pieśń 1

Hirmos: Pieśń zwycięską wszyscy śpiewajmy Bogu, który uczynił
przedziwne cuda wyciągniętą prawicą i zbawił Izraela, albowiem
wysławił się.

Zniewolony żądzami grzechu przypadam do Ciebie, Panie, abyś okazał
mnie wolnym od nich, sławiącego gorliwie Twoją łaskawość.

Zraniony jestem włócznią grzechu, nieszczęsny, i umarłem, a
widząc mnie leżącego wróg raduje się, ale Ty, który wskrzeszasz
martwych, ożywiwszy zbaw mnie.

Męczennikom: Wysławione zostały chóry cierpiętników, czcigodnymi
swymi członkami wysławiwszy Chrystusa, wzgardziwszy ciałem i przez
cierpienia zniszczywszy zniszczalność.

Męczennikom: Kolumny i mury pobożności, sławni męczennicy,
niezachwiani pozostaliście w atakach wrogów, dla modlitw
cierpiętników, Boże, zmiłuj się nad nami wszystkimi.

Teotokion: Jako ognisty tron nosisz Stwórcę, Dziewico, jako
uduchowiona arka i piękny pałac mieszczący Króla, będącego takim
jak my poza zmianą i połączeniem.

Inny kanon ku czci świętego wielkiego Proroka Jana Poprzednika,
mający akrostych:

Usłysz głos wołających do Ciebie, błogosławiony.

Pieśń 1

Hirmos ten sam.

Byłeś głosem Słowa, błogosławiony, przeto głosy nasze, które
do Ciebie kierujemy, przyjmij Poprzedniku, wyzwalając nas ode złego
Twoim wstawiennictwem.

Jak poranek, jak słońce zajaśniawszy oświecasz krańce ziemi i
omraczasz złe duchy, przeto odpędź mrok od naszych dusz.

Życie nasze przemija jak martwe, głosiłeś Poprzedniku, przeto
umartw zabijające mnie żądze i okaż mnie uczestnikiem Bożej
Światłości, błogosławiony.

Teotokion: Jedyna wiecznego Syna zrodziłaś wcielonego w czasie,
przeczysta Władczyni, ulecz wieloletnie żądze mojej nienasyconej
duszy.

Pieśń 3

Hirmos: Kamień, który odrzucili budowniczowie, on stał się
kamieniem węgielnym, to jest kamień, na którym Chrystus umocnił
Kościół, który odkupił z pogan.

Widząc moją niemoc przyoblokłeś się w nią, widząc okropny
nieporządek mojej duszy zważ na mój głos, Chryste wielce
miłosierny, i przemień tę brzydotę w porządek, Zbawco.

Jezusie, który zbawiłeś marnotrawnego, zbaw mnie, który jedyny
przekroczyłem Twoje zbawcze prawa i bezmyślnie popełniałem
wszelkie grzechy, i zostałem swymi myślami oddalony od Ciebie,
Dobry, czyniąc siebie obcym Tobie.

Męczennikom: Chóry bezcielesnych zadziwiły się zaiste waszemu
męstwu, święci, jak przesławnie cierpieliście na Sądzie i
umierając ciałem wszystkich bezcielesnych wrogów zrzuciliście
Bożą mocą.

Męczennikom: Jeszcze zaczerwienieni ranami krwawymi, jeszcze oblewani
kroplami krwi, cierpiętnicy, stanęliście przed Panem radując się
przed Królem nieśmiertelnym, który ukoronował was jako
zwycięzców.

Teotokion: Zrodziłaś, którego Ojciec rodzi przed wszystkimi
wiekami, karmiłaś wszystkich karmiciela nie znając pokusy męża,
przesławny to cud, nowa tajemnica łaski Bożej, przeto każda dusza
wiernych sławi Ciebie.

Inny kanon.

Hirmos ten sam.

Z niepłodnej i nierodzącej Poprzedni święcie zajaśniał, okazał
się owocny czynami Bożymi, przeto serce moje bezpłodne we wszystkim
uczyń owocnym w dobru, abym zawsze z wiarą sławił Ciebie.

Niebieskim chlebem umocnij moje serce, błogosławiony, osłabione
przez złe myśli, i daj mi gorliwie pełnić pragnienia szczodrego
Boga, abym zawsze z wiarą sławił Ciebie.

Głosiłeś Baranka, który wziął grzechy świata, błogosławiony
proroku, odciąż moich grzechów ciężkie brzemię, błagam, dając
mi rozrzewnienie oczyszczające skalanie żądz.

Teotokion: W całego Adama przyoblekło się z Ciebie Słowo,
Bogurodzico, które przyszło w ciele, módl się przeto do Niego,
Bogurodzico, abyśmy zostali wybawieni z wszelkich ataków i wiecznego
ognia.

Pieśń 4

Hirmos: Przewidując w duchu wcielenie Słowa, proroku Habakuku,
głosiłeś wołając: Gdy przybliżą się lata, zostaniesz poznany,
gdy nadejdą czasy, okażesz się, chwała mocy Twojej, Panie.

Bogactwo, które mi dałeś, Chryste, roztrwoniłem czyniąc rzeczy
haniebne, stałem się nagi, przyobleczony w nieprzystojne czyny,
przeto wołam do Ciebie: Upiększ mnie pierwotną szatą,
rozrzewniając mnie Bożą łaską.

Zostałem strącony przez szaleństwo i strasznie upadłem, leżę na
ziemi chory nieuleczony, podnieś mnie, będący powstaniem upadłych,
i na opoce zbawczej pokuty umocnij, Chryste, moje serce.

Męczennikom: Upodobniliście się do Chrystusa podniesionego na
krzyżu, przyjmując rany i zarazem weseląc się, cierpiętnicy, i
krwawymi chmurami powstrzymaliście chmury wielobóstwa, tocząc
strumienie uzdrowień.

Męczennikom: Przepłynąwszy sucho morze mąk i gorzkie spiętrzenie
fal, Boży cierpiętnicy, karmieni nadzieją zbawienia dążyliście
do wiecznej przystani, napełnieni wszelką nadzieją.

Teotokion: Zastępy anielskie zadziwiły się widząc Ciebie, gdy
niewidzialny postacią przez Ciebie stał się dla nas widzialny,
Dziewico, Rodzicielko Boga, do którego módl się, abyśmy wszyscy
zostali zbawieni, z wiarą sławiący Ciebie.

Inny kanon.

Hirmos ten sam.

Utkawszy sobie szatę zbawienia w obnażeniu cielesnym, Chrzcicielu
Pana, przyoblecz mnie, obnażonego z wszelkich dobrych czynów,
błagam, w szatę sprawiedliwości i wesela.

Zroś mnie kroplą zbawienia, Poprzedniku, zmęczonego rozpaleniem
się pokus, który zanurzyłeś w strumieniach Jordanu słodyczy
potoku Jezusa, Dawcę życia, abym godnie sławił Ciebie.

Ani anioł, ani pośrednik, Zbawco nasz, ale sam Pan przyszedł na
ziemię, któremu przygotowałeś prawe drogi, błogosławiony, do
którego módl się teraz, aby pokazał mi ścieżki kierujące ku
królestwu.

Teotokion: Okazałaś się świętą świątynią Bożą w Ciebie
wcielonego w sposób przewyższający rozum, Dziewico, przeto módl
się do Niego, aby oczyścił nas ze skalania grzechu, abyśmy okazali
się świątynią i mieszkaniem Bożego Ducha.

Pieśń 5

Hirmos: Twój pokój daj nam, Synu Boży, innego bowiem poza Tobą
Boga nie znamy, imię Twoje wyznajemy, albowiem jesteś Bogiem żywych
i umarłych.

Napełniłem się licznymi i okropnymi upadkami grzesznymi, Władco
szczodry i wielce miłosierny, zmiłuj się nade mną osądzonym i nie
odrzucaj mnie od Twego oblicza.

Celnika usprawiedliwiłeś, który westchnął, Chryste, a ja
naśladując go biję się w piersi i wołam do Ciebie: Oczyść mnie,
jedyny łaskawy i szczodry.

Męczennikom: Święci Twoi, Panie, okazali się światłami nie
wprowadzającymi w błąd, przepędzając głęboką noc oszustwa i
oświecając cały świat cudowną światłością.

Męczennikom: Jako drogocenne kamienie Ciebie, Kamień żywota,
Władco, umiłowali męczennicy dręczeni mękami i zniszczyli całą
budowlę oszustwa.

Teotokion: W dwóch wolach jednego z Najświętszej Trójcy
zrodziłaś, Nieskalana, mającego jedną Hipostazę, do którego
módl się gorliwie, abyśmy wszyscy zbawili się.

Inny kanon.

Hirmos ten sam.

Zamieszkałeś na pustyni, Poprzedniku Chrystusa, jak dawno temu
Eliasz, przeto serce moje spustoszone przez grzechy, umocnij
Najłaskawszy Bożą troską.

Jako kolumna niezniszczalna i mur wiernych byłeś, wielki Poprzedniku
Chrystusa, okaż moje myśli, chwiejące się pod atakami zwodziciela,
niezachwianymi.

Martwym twoim głosem głosiłeś Światłość, która ze
Światłości zajaśniała na ziemi, błogosławiony, i będący w
ciemności zostali oświeceni, przeto oświeć mnie, okropnie
omroczonego.

Teotokion: Dawid głosił Ciebie Królową Dziewicą, Przeczysta i
Czcigodna, przeto proszę Ciebie, uczyń mnie dziedzicem niebieskiego
królestwa, abym Ciebie uwielbiał.

Pieśń 6

Hirmos: Proroka Jonasza naśladując, wołam: Wyzwól moje życie ze
zniszczenia, Dobry, i zbaw mnie, Zbawco świata, wołającego: Chwała
Tobie!

Skruszone zostały kości mojej nieszczęsnej duszy i skurczyłem się
pod brzemieniem moich żądz, przeto pomóż mi, Chryste, jedyna
pomocy wszystkich.

Wpadłem w głębię okropieństw i burzę żądz, wołam do Ciebie,
wszechmocny Chryste: Wyprowadź mnie mocną Twoją dłonią i zbaw
mnie.

Męczennikom: Tłumy wybranych, mnóstwo świętych cierpiętników
duchowo zdeptało tłumy wrogów i połączyło się z tłumami
niebieskich duchów.

Męczennikom: Wysuszywszy głębię bezbożnictwa cierpiętnicy
odziedziczyli potok słodyczy, przeto wysuszcie rozlanie mego grzechu.

Teotokion: Świętym namiotem okazałaś się Mario, uświęć jedyną
skalaną żądzami nieszczęsną moją duszę i uczyń mnie
uczestnikiem Bożej Chwały.

Inny kanon.

Hirmos ten sam.

Chrzcicielu, który głosiłeś pokutę na ziemi, kierując mnie na
drogi pokuty ku światłości i wybaw mnie z przepaści oszustwa.

Skoro otchłań zatopiłeś w strumieniach rzeki, wysusz otchłań
moich żądz, dając mi źródło łez, Poprzedniku głosicielu
Chrystusa.

Ze duszy i żądz ciała, ataków życia i wszelkich pokus oraz
utrapień wybaw mnie, Poprzedniku Pana.

Teotokion: Matko Boża i najlepsza wśród niewiast, błagam Ciebie
gorliwie, nie pogardzaj mną, Czysta, ale ulituj się i zachowaj mnie,
nienaruszonego przez wszelkie szkody.

Pieśń 7

Hirmos: Twoich dzieci, Zbawco, będących w piecu, nie dotknął
ogień, ani nie nękał, a wtedy troje jak jednymi ustami śpiewało i
błogosławiło, mówiąc: Błogosławiony Bóg ojców naszych.

Hiob doświadczył cierpień i niezachwiany zniósł wszelkie ataki
złego jak kolumna najmężniejsza, jego to zawsze naśladuj, o duszo,
i w żaden sposób nie zniechęcaj się w opresjach.

Zostałem zwyciężony przez rozkosze cielesne i stałem się
pozbawiony rozumu będąc rozumnym. Słowo Boże, które nierządnicę
wybawiło słowem, wybaw mnie nieszczęsnego, abym śpiewał
błogosławiąc Twoją łaskawość.

Męczennikom: Mądrzy męczennicy zostali wybawieni krwią ze względu
na cierpiącego za nas ciałem, za którego zechcieliście gorliwie
wylać swoją krew, przeto nieustannie z Nim królujecie.

Męczennikom: Przez przecierpienie świętych mąk znaleźliście się
w pałacu, mądrzy, w którym radośnie spoczął Chrystus, jedyny
Król i Pan, doprowadzający was do niebieskich przybytków.

Teotokion: Ze wszystkich pokoleń Chrystus wybrał Ciebie jedyną za
swoje mieszkanie, opiewaną przez wszystkich jako czcigodną i
czystą, i z Ciebie zajaśniawszy jak słońce, oświecił całą
ziemię.

Inny kanon.

Hirmos ten sam.

Byłeś jako przepiękny orędownik starego i nowego, Chrzcicielu,
oręduj za zniszczałym przez grzechy, aby całego mnie odnowił,
modląc się Chrystusa, Odnowiciela wszystkich.

Głosząc pokutę objawiłeś się na ziemi, Poprzedniku Chrystusa i
Chrzcicielu, którego błagając wszystkich umocnij Twymi modlitwami,
abyśmy wybawili się z ogromu zła, gdyż zawsze grzeszymy.

Ty przeszedłeś ciasną drogę, przebywając wszelką
wstrzemięźliwość, mądry, i jasnością świetlistej wizji Boga
cały oświeciłeś się, której nauczyć się i nam pozwól,
błagając Chrystusa.

Jedną naturę Trójcy wierni sławimy, Ojca niemającego początku,
Syna i Ducha, jedną królującą Istotę, jedno panowanie, jedną
zasadę i Życie wszystkim dające życie.

Teotokion: Zanieś modlitwę Bogu, Poprzedniku, aby odrzucił nasze
grzechy i niezliczone upadki oraz wyzwolił nas z wiecznego
męczącego ognia.

Pieśń 8

Hirmos: Tego, którego lękają się aniołowie i wszystkie zastępy
jako Stwórcy i Pana, opiewajcie kapłani, wysławiajcie dzieci,
błogosławcie ludzie i wywyższajcie na wszystkie wieki.

Wąż oszust nagim uczynił mnie ze wszystkich cnót złą radą,
upiększ mnie teraz szatą cnót, Zbawco, któryś obnażył jego
zło.

Chcąc przyjść sądzić rodzaj ludzki, Sędzio sprawiedliwy, w
godzinie budzącej bojaźń, nie posyłaj mnie osądzonego w ogień
gehenny, ale zlituj się i zbaw mnie.

Męczennikom: Was, chwalebni cierpiętnicy Pańscy, ani ból, ani
nieszczęścia, ani miecz, ani ogień nie mogły odłączyć w żaden
sposób od miłości Chrystusa, który umiłował was z powodu
łaskawości.

Męczennikom: Ciałem wydani bezcielesnemu wrogowi, zrzuciliście go,
mężni cierpiętnicy, i teraz z bezcielesnymi wespół radujecie
się, uleczając żądze dusz i ciał.

Teotokion: Znalazłszy Ciebie jako kwiat na padole życia, w Ciebie
wcielił się Ten, który wszystkich powołuje do życia, teraz otocz
nas wonnością cnót i czystości, Rodzicielko Boga.

Inny kanon.

Hirmos ten sam.

Ja jeden zgrzeszyłem bardziej od wszystkich zrodzonych na ziemi, ja
jeden przekroczyłem Twoje prawo, Panie, przeto ze względu na
Poprzednika zlituj się i zbaw mnie.

Okazałeś zwyczaje aniołów, Chrzcicielu Janie, Anioła Wielkiej
Rady głosząc krańcom ziemi, przeto Ciebie w pieśniach sławimy na
wszystkie wieki.

Niesprawiedliwie ścięto Twoją głowę, błogosławiony, który
głowę Chrystusa zanurzyłeś w wodach, umocnij wszystkich nas
modlitwami Twoimi, abyśmy zdeptali głowę zaprawdę zgubnego
oszusta.

Teotokion: Wybaw mnie z nieprzyzwoitych grzechów i ognistego
dręczenia, okropnych mąk, zgrzytania zębów i robaka, Dziewico,
jedyna orędowniczko rodzaju ludzkiego.

Pieśń 9

Hirmos: Świetlisty obłok, w którym Władca wszystkich jak deszcz
zstąpił z niebios na runo i wcielił się ze względu na nas,
niemający początku stał się człowiekiem, uwielbiajmy wszyscy
Czystą jako Matkę Boga.

Oto czas pokuty i dobrych czynów, oto dzień, czyń uczynki
światłości i uciekaj przed ciemnością żądz, odrzuć od swojej
duszy sen złego zniechęcenia, aby była uczestniczką Bożej
Światłości.

Wzdycham jak celnik, płaczę jak nierządnica i jak łotr wołam do
Ciebie: „Wspomnij mnie, Szczodry!”, a także wzywam jak syn
marnotrawny: „Zgrzeszyłem!” i przypadam do Ciebie jak Kananejska:
„Miłosierny, nie odrzucaj mnie, Chryste!”

Męczennikom: Zaiste okazaliście się lekarzami żądz cielesnych i
ran duchowych, wydawszy cierpliwie ciała na rany i na śmierć,
chwalebni cierpiętnicy Pańscy, przeto zawsze jesteście uwielbiani.

Męczennikom: Bardziej od jasności słonecznej zajaśniało
cierpienie mądrych cierpiętników Chrystusowych, przeto przywódcę
ciemności jawnie zgubili dzięki łasce i zniszczyli noc
bezbożności, oświecając serca wiernych.

Teotokion: Oświecającymi jaśnieniami zajaśniałego Słowa i
świętego Twego łona, Bogurodzico Dziewico, oświecającego krańce
świata, oświeć moją duszę omroczoną czernią rozkoszy i
lenistwem żądz, abym z wiarą śpiewał Tobie.

Inny kanon.

Hirmos ten sam.

Oto Światłość zajaśniała będącym w ciemności życia, oto
krasomówcza jaskółka, wszystkim ogłaszająca wiosnę, wielki
Poprzednik Chrystusa, orędownik starego i nowego, abyśmy zawsze byli
zachowani jego modlitwami.

Jako przyjaciela Oblubieńca przywodzę orędownika, mając mnóstwo
grzechów i wołam do Ciebie, Chrzcicielu: Daj mi odcięcie win,
błogosławiony, i zapal światło mojej duszy, całkowicie wygasłe
przez lenistwo.

Z bezcielesnymi aniołami, czcigodnymi apostołami, ze świętymi
cierpiętnikami i z prorokami zawsze módl się Poprzedniku do
najłaskawszego Boga, aby obdarzył nas wiecznymi dobrami, zawsze
bogacącymi się przez ciebie łaskawym orędownictwem.

Jaskółko piękna, czcigodny słowiku, najlepszy gołębiu,
synogarlico kochająca pustynię, Chrzcicielu Pana, roślino pustynna,
moją duszę zasuszoną przez bezpłodność okaż przynoszącą dobre
owoce.

Teotokion: Jak tron cherubinów nosisz wszystko noszącego i karmisz
nas karmiącego, do którego módl się nieustannie, Czysta, przez
Boga obdarzona radością, aby zawsze wybawiał swoją owczarnię z
trzęsienia ziemi, zniszczenia, niewoli i wszelkich nieszczęść.

Także: Zaprawdę godne to jest, i pokłon. Ektenia mała i
fotagogikon oraz zwykłe psalmy.

Na stichownie stichery pokutne. Ton 1.

Inny wiek oczekuje ciebie, duszo, i Sędzia chce ujawnić twoje
tajemne i okropne sprawy, nie trwaj więc tutaj, ale uprzedź,
wołając do Sędziego: Boże, oczyść mnie i zbaw mnie.

Stichos: Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich.

Nie wystawiaj mnie na pokusę, Zbawco mój, opanowanego przez grzeszne
lenistwo, podnieś moje myśli ku pokucie i okaż mnie doświadczonym
pracownikiem Twojej winnicy, daj mi zapłatę jedenastej godziny i
wielkie miłosierdzie.

Stichos: Niech będzie światłość Pana Boga naszego nad nami, i
dzieło rąk naszych udoskonal w nas, i dzieło rąk naszych umocnij.

Męczennikom: Ci rycerze wielkiego Króla sprzeciwili się nakazom
prześladowców, mężnie znieśli cierpienia i zdeptali wszelkie
oszustwo, godnie zostali ukoronowani przez Zbawcę świata, do
którego modlą się za dusze nasze i o wielkie miłosierdzie.

Chwała, i teraz. Teotokion: Nierządnicę, syna marnotrawnego i
łotra pokonałem, celnika i mieszkańców Niniwy wyprzedziłem w
grzechach. Biada mi, kim będę? Jakże uniknę męki, nieszczęsny?
Czysta, przypadam do Ciebie, ulituj się nade mną z Twego
miłosierdzia, aby Twój Syn zbawił mnie jak tamtych.

Także: Dobrze jest wyznawać Pana. Troparion, ektenia i rozesłanie.
Także pierwsza godzina i zwykłe psalmy, dalszy ciąg i rozesłanie.

We wtorek na Liturgii Błogosławieństwa. Ton 1:

Stichos: Błogosławieni czyniący pokój, albowiem oni synami Bożymi
będą nazwani.

Wróg przez pokarm wywiódł Adama z raju, Chrystus natomiast krzyżem
łotra wprowadził do niego, wołającego: Wspomnij mnie, gdy
przyjdziesz w Twoim królestwie.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Nawróć mnie, Boże, i wyrwij z męki, każdego dnia grzeszącego i
przekraczającego Twoje przykazania, abym sławił Twoje
niewypowiedziane miłosierdzie, Przyjacielu człowieka.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Światłem okazałeś się, Boży Poprzedniku, idąc przed
Niezachodzącą Światłością, która niewypowiedzianie zajaśniała
nam ze świetlistego obłoku, módl się zawsze do Niej, aby
zlitowała się i zbawiła nasze dusze.

Stichos: Radujcie się i weselcie, albowiem zapłata wasza obfita jest
w niebiosach.

Męczennikom: Przecierpiawszy różnorodne męki, chwalebni
męczennicy, staliście się godnymi wyższych niebieskich dóbr,
przeto zawsze wielbią was wszyscy ludzie.

Chwała. W Trzech Osobach jedno Bóstwo niepodzielne wszyscy znamy, z
Ojcem Syna i Żywego Ducha, niemających początku, niepomieszanych i
na wieki zawsze trwających.

I teraz. Po zrodzeniu, zawsze Dziewico, jak przed zrodzeniem
zostałaś zachowana, Czysta, rodząc Boga w ciele, do którego módl
się, Przeczysta, aby wybawił nas z żądz cielesnych i duchowych,
błagamy.

