W PIĄTEK WIECZOREM,

do: Panie, wołam do Ciebie, dodajemy stichery ku czci męczenników,
ton 8:

Stichos: Jeżeli będziesz pamiętać o nieprawościach, Panie, Panie,
któż się ostoi? Ale u Ciebie jest oczyszczenie.

Męczennicy Pańscy, wszelkie miejsce uświęcacie i wszelką
słabość uleczacie, módlcie się teraz, aby z sieci wrażych
zostały wybawione dusze nasze, błagamy was.

Stichos: Dla imienia Twego cierpiałem Panie, cierpiała dusza moja
dla słowa Twego, dusza moja ma nadzieję w Panu.

Męczennicy Twoi, Panie, zapomnieli o sprawach życiowych, nie
troszczyli się o męki ze względu na przyszłe życie, którego
okazaliście się dziedzicami, przeto radując się z aniołami, ich
modlitwami daj ludowi Twemu wielkie miłosierdzie.

Stichos: Od straży porannej do nocy, od straży porannej niech Izrael
ma nadzieję w Panu.

Jakaż jeszcze cnota i jakaż pochwała przystoi świętym: skłonili
bowiem szyje przed mieczem, ze względu na Ciebie, który
przychyliłeś niebiosa i zstąpiłeś, przelali krew swoją ze
względu na Ciebie, który uniżyłeś siebie i postać sługi
przyjąłeś, upokorzyli się aż do śmierci, upodobniając się do
Twego ubóstwa, ich modlitwami z mnóstwa szczodrobliwości Twojej,
Boże, zmiłuj się nad nami.

Inne stichery prosomiony, ton 8:

Prosomion: O przesławny cud!

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Upodobniłem się do bezpłodnego drzewa, słowami jak zbędnym
listowiem obłożywszy się, i lękam się, abyś mnie zrąbał,
Władco, odsyłając mnie w wieczny niegasnący ogień, lecz daj mi
czas nawrócenia, abym przyniósł Tobie dobry owoc cnotliwych czynów
i stał się godnym królestwa Twego.

Stichos: Chwalcie Pana wszystkie narody, wysławiajcie Go wszyscy
ludzie.

Panie, Panie, mnie sługę Twego, bardzo gniewającego każdego dnia
Twoją dobroć, Przyjacielu człowieka, nie odrzucaj od oblicza Twego,
Chryste, ani też nie karz Twoim sprawiedliwym gniewem. Zgrzeszyłem,
zgrzeszyłem przed Tobą jak nikt inny, wyznaję to, ulituj się i
zbaw mnie modlitwami Matki Twojej.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Gdy zasiądziesz w Chwale Twojej jako Król wszystkich na tronie
sądu, przy stojących z bojaźnią przed Tobą świętych aniołach
Twoich, przed Tobą stanie cała ludzka natura, Chryste, mająca być
sądzoną, wtedy modlitwami Matki Twojej, Panie, wybaw z wiecznych
mąk od wieków zmarłych w wierze.

Chwała, i teraz. Teotokion: Król niebieski z przyjaźni do
człowieka na ziemi zjawił się i żył wśród ludzi, z Dziewicy
bowiem czystej przyjął ciało i z Niej przyszedł jako jeden Syn w
dwóch naturach, ale nie hipostazach, przeto głosimy Go jako
doskonałego Boga i doskonałego człowieka, wyznając Chrystusa Boga
naszego, do którego módl się Matko Dziewico, aby zmiłował się
nad duszami naszymi.

Także: Pogodna Światłości. Ciąg dalszy jak zwykle.

Na stichownie stichery, ton 8:

Męczennicy Pańscy, módlcie się do Boga naszego i wyproście dla
dusz naszych mnóstwo zlitowań oraz oczyszczenie licznych grzechów,
błagamy was.

Stichos: Błogosławieni, których wybrałeś i przyjąłeś, Panie.

Za zmarłych: Płaczę i łkam, gdy pomyślę o śmierci i widzę w
grobach leżące na obraz Twój Boży stworzone nasze piękno,
bezkształtne, bez chwały, niemające postaci. O, cudzie: cóż to za
tajemnica, że oddajemy się zniszczeniu, że poddajemy się śmierci
z woli Boga, jak i jest napisane, dającego odpoczynek zmarłemu.

Stichos: Dusze ich będą umieszczone w miejscu szczęśliwości.

Śmierć Twoja, Panie, stała się orędowniczką nieśmiertelności,
gdybyś bowiem nie został złożony w grobie, raj nie zostałby
otwarty, przeto zmarłym daj odpoczynek jako Przyjaciel człowieka.

Chwała, i teraz. Teotokion: Czysta Dziewico, bramo Słowa, Boga
naszego Matko, módl się o nasze zbawienie.

Także: Teraz pozwalasz odejść. Ciąg dalszy jak zwykle i
rozesłanie.

W PIĄTEK NA POWIECZERZU,

Kanon do Najświętszej Bogurodzicy. Ton 8.

Pieśń 1

Hirmos: Śpiewajmy Panu, który przeprowadził lud swój przez
Czerwone Morze, jako jedyny chwalebnie się wysławił.

Stichos: Najświętsza Bogurodzico, wybaw nas.

Umartw ciała mego mędrkowanie, przeczysta Dziewico, która
zrodziłaś Życie i wybaw mnie z wszelkiej męki.

Jasną zorzą, która zajaśniała z Ciebie, Dziewico, duszy mojej
źrenice oświeć, abym sławił Ciebie.

Chwała. Módl się Władczyni, jedyna święta Bogurodzico, abym
otrzymał w dniu Sądu zbawienie i Bożą Światłość.

I teraz. Przeczysta Bogurodzico, ucisz cierpienia serca mego, która
Chrystusa bez boleści zrodziłaś ponad słowa i zrozumienie.

Pieśń 3

Hirmos: Ty jesteś umocnieniem przybiegających do Ciebie, Panie, Ty
jesteś światłością omroczonych i Tobie śpiewa duch mój.

Wybaw mnie modlitwami Twoimi z wrażych strzał, Przeczysta, i serce
moje oczyść z nachodzących je zamysłów.

Ulecz rany duszy mojej, Nieskalana, wycisz Twoimi modlitwami
strwożone serce, Matko Boża.

Chwała. Ukróć nieokiełznane zamysły moje, czysta Władczyni, i
zabierz z duszy mojej wszelki smutek, która radość zrodziłaś.

I teraz. Raduj się, zbawienie przybiegających do Ciebie, Dziewico
Matko Chrystusa. Raduj się, aniołów i męczenników chwało.

Pieśń 4

Hirmos: Usłyszałem, Panie, o tajemnicy Twojej Opatrzności,
poznałem czyny Twoje i wysławiłem Twoje Bóstwo.

Duszy mojej rany ulecz, Słowo Boże, zraniony ze względu na mnie
jako Przyjaciel człowieka, i oświeć ciemność mego rozumu.

Drzemka lenistwa mego sprowadziła grzeszny sen, Dziewico, odważną
Twoją modlitwą podnieś mnie do pokuty.

Chwała. Ty, która ze źródeł wytoczyłaś wodę przebaczenia,
Nieskalana, serce moje napój, wyschłe przez wszelakie przestępstwa.

I teraz. Najświętsza Oblubienico Boża, Władczyni świata, Ty mnie
zbaw, wyzwalając z nieszczęść i odpędzając żądz wzburzenie.

Pieśń 5

Hirmos: Czuwając od poranku wołamy do Ciebie, Panie: Zbaw nas, Ty
bowiem jesteś Bogiem naszym, poza Tobą innego nie znamy.

Wejrzyj i usłysz słowa moje, Przeczysta, oczyść wszystkie moje
nieprawości, Władczyni.

Bogurodzico, która zrodziłaś Słońce Niezachodzące, całego mnie
oświeć omroczonego żądzami, abym sławił Ciebie i wysławiał,
Nieskalana.

Chwała. Ulituj się nad duszą moją, najświętsza Dziewico, i wybaw
z osądzenia oraz wiecznych mąk.

I teraz. Cierpiącą duszę moją ulecz, która zrodziłaś biorącego
słabości wszystkich, najświętsza Władczyni.

Pieśń 6

Hirmos: Otchłań grzechów i burza występków trwoży mnie, wciąga
mnie w głębię rozpaczy, lecz Twoją mocną rękę wyciągnij do
mnie jak do Piotra, o rządzący, i zbaw mnie.

Umartw ciała mego nieprzystojne poruszenia, która ubumarłych przez
zło ożywiłaś Twoim żywym zrodzeniem, abym sławił Ciebie jako
przyczynę odnowienia ludzi.

Bogurodzico Dziewico, która zrodziłaś otchłań zmiłowań, wybaw
duszę moją ze smutku i otwórz mi bramę radości duchowej, w Tobie
bowiem jedynej złożyłem nadzieję.

Chwała. Abym opiewał radośnie wspaniałość Twoją, Dziewico
przeczysta, i wielką łaskę cudów, zawsze tłamszące mnie
nieprzystojne zamysły odmień modlitwami Twoimi.

I teraz. Zrodziłaś w nadprzyrodzony sposób nierozłącznego z
łonem Ojca, który dzięki Tobie rozmawiał z ludźmi, Dziewico,
przeto jako chwała wszystkich i umocnienie, Bogurodzico ulituj się
nad przybiegającymi do Ciebie.

Także: Panie, zmiłuj się, trzy razy. Chwała, i teraz.

Katyzma poetycka, ton 8:

Słowo Ojca na ziemię zstąpiło i anioł przybył mówiąc do
Bogurodzicy: Raduj się, błogosławiona, która pałac jedyna
zachowałaś, przyjmując poczęcie przedwiecznego Boga i Pana, aby z
oszustwa jako Bóg wybawił rodzaj ludzki.

Pieśń 7

Hirmos: Dzieci hebrajskie w piecu odważnie zdeptały płomień i
ogień zamieniły w rosę, wołając: Błogosławiony jesteś, Panie
Boże, na wieki.

Biada mi, jakże uniknę mąk oczekujących mnie, gdyż źle tutaj
żyłem? Jakże pokażę się Sędziemu budzącemu bojaźń,
nieszczęsny? Bogurodzico Dziewico, bądź mi wtedy pomocą.

Wygaś płomień żądz moich i ucisz burzę serca mego, Bogurodzico
czysta, i wybaw mnie, Przeczysta, z ucisku biesów i ognia wiecznego.

Chwała. Zobacz smutek mój, Dziewico, który sprowadziło mnóstwo
zła mego i przed odejściem pokój mi daj, macierzyńskimi Twoimi
modlitwami ubłagawszy Syna Twego.

I teraz. Płomień żądz serca mego wygaś rosą Twoją, Dziewico, i
z ognia strasznego wyrwij, wiecznego osądzenia i ucisku biesów.

Pieśń 8

Hirmos: Dzieci, błogosławcie Trójcy równe Osoby, Stwórcę Ojca,
opiewajcie zstępujące Słowo i ogień na rosę przemieniające,
ogłoście wszystkim życie dającego Ducha Najświętszego na wieki.

Umartw wszystkie cielesne nasze poruszenia, Dziewico, która
uśmierciłaś węża życiodajnym zrodzeniem Twoim i pomódl się,
abyśmy otrzymali życie zawsze istniejące, albowiem Ciebie opiewamy
na wieki.

Ciebie zawsze przyzywam na pomoc, Bogurodzico, nie zawstydź mnie,
który zgromadziłem sobie czyny wstydliwe, lecz ulituj się nade
mną, Przeczysta, wyrwij z płomienia i wybaw z wiecznych mąk.

Chwała. Otoczoną radością pomocnicą okazałaś się dla mnie,
otoczonego przez zło, wybawiając mnie z ataków biesów, przeto
zawsze błogosławię Ciebie, Bogurodzico, orędowniczko wszystkich.

I teraz. Najświętsza Dziewico, apostołów chwało, męczenników
sławo, uczyń mnie uczestnikiem wiecznej Chwały, wołającego:
Błogosławcie Ducha Najświętszego na wszystkie wieki.

Pieśń 9

Hirmos: Przekroczyłaś prawa natury poczynając Stwórcę i Pana,
stałaś się dla świata bramą zbawienia, przeto Ciebie,
Bogurodzico, nieustannie wysławiamy.

Światłością Twoją Niezachodzącą, bramo święta, rozpędź
okropną ciemność duszy mojej i pokaż mi świetliste drogi pokuty,
abym idąc nimi uniknął mroku grzechów i nieustannie wielbił
Ciebie.

Oczyść sługi Twoje i daj przebaczenie grzechów, Dobra, wybaw nas z
wiecznego płomienia i uczyń uczestnikami Twego królestwa, Słowo
Boże, chcąc bowiem zbawić rodzaj ludzki krzyż przecierpiałeś.

Chwała. Daj mi właściwy sposób przejścia życia, Bogurodzico, i
ukróć jako Dobra ataki pokus oraz żądz, kierując mnie ku cnotom
niebieskiego królestwa i błogosławionego pokoju, abym zbawiony
wysławił Ciebie.

I teraz. Ulecz duszę moją, cierpiącą przez okropną żądzę,
która zrodziłaś Boga najłaskawszego jako miłosierna ulecz i wybaw
ze znieważających mnie i pozostających pełnymi zła, Przeczysta,
abym zbawiany Ciebie gorliwie wielbił, która wywyższyłaś nasz
rodzaj.

Także: Zaprawdę godne to jest, Trisagion. Po: Ojcze nasz, troparion
i rozesłanie.

W SOBOTĘ RANO,

po pierwszej recytacji Psałterza katyzmy poetyckie ku czci
męczenników, ton 8:

Okazaliście się gwiazdami duchowymi, święci męczennicy, bowiem
przez wiarę zniszczyliście mgłę oszustwa, duchowe wasze lampy
oświeciliście i z Oblubieńcem wchodzicie w chwale do niebieskiego
pałacu, a teraz prosimy was, abyście modlili się o zbawienie dusz
naszych.

Prosomion: Nakazane tajemnie.

Stichos: Przedziwny jest Bóg w świętych swoich, Bóg Izraela.

Znosząc cierpliwie męki ogniste uśmierciliście wroga przyjąwszy
łaskę Chrystusa, męczennicy, przepędzając słabości chorych,
żyjąc po śmierci i czyniąc cuda. Zaiste jest to przesławny cud,
gdy nagie kości toczą uzdrowienia, chwała jedynemu mądremu
Stwórcy Bogu.

Chwała, i teraz. Teotokion: Ty, który dla nas zrodziłeś się z
Dziewicy i ukrzyżowanie przecierpiałeś, Dobry, śmiercią
zrzuciwszy śmierć i zmartwychwstanie objawiłeś jako Bóg, nie
gardź tymi, których stworzyłeś ręką Twoją. Okaż Twoją
przyjaźń do człowieka, Miłosierny, przyjmij Tę, która zrodziła
Ciebie, Bogurodzicę, modlącą się za nami, i zbaw, Zbawco nasz,
ludzi, którzy stracili wszelką nadzieję.

Po drugiej recytacji Psałterza katyzma poetyckia, ton 8:

Prosomion: Nakazane tajemnie.

Prorocy, męczennicy Chrystusowi i hierarchowie, którzy dobry
wysiłek mądrze i pobożnie zakończyliście, otrzymaliście
niewiędnące korony od Boga, nieustannie módlcie się za nami do
Jego łaskawości, aby dał nam przebaczenie grzechów jako Bóg
pobłażliwy.

Stichos: Błogosławieni, których wybrałeś i przyjąłeś, Panie.

Za zmarłych: Tych, którzy odeszli od rzeczy czasowych, w przybytkach
wybranych ze sprawiedliwymi policz, Władco, dając im odpoczynek w
miejscu świętujących i w słodyczy nieskończonej raju, jako Dobry,
przebaczając z wyjątkowej łaskawości ich grzechy dobrowolne i
mimowolne, Przyjacielu człowieka.

Stichos: Dusze ich będą umieszczone w miejscu szczęśliwości.

Za zmarłych:   Głębią mądrości z miłości do człowieka
wszystko stworzyłeś i to, co pożyteczne dajesz, jedyny Stwórco,
daj odpoczynek, Panie, duszy Twego sługi, albowiem w Tobie pokładał
nadzieję, Stworzycielu i Twórcy, i Bogu naszym.

Chwała, i teraz. Teotokion: Ciebie mamy jako mur obronny i przystań,
i orędowniczkę miłą przed Bogiem, którego zrodziłaś,
Bogurodzico Dziewico, wiernych zbawienie.

Kanon do świętych męczenników, hierarchów, ascetów i za
zmarłych,

mający akrostych: Oktoechosu nowego Boży koniec. Poemat Józefa. Ton
8:

Pieśń 1

Hirmos: Śpiewajmy Panu, który przeprowadził lud swój przez
Czerwone Morze, jako jedyny chwalebnie się wysławił.

Okazaliście się czcigodnym złotogłowiem, oświecającym koronę
czcigodnego Kościoła, cierpiętnicy Chrystusowi najmężniejsi.

Oświeciliście dogmat cnót Bożych światłością, mądrzy
hierarchowie, i serca wiernych oświeciliście.

Błagam Ciebie, w prorokach i ascetach cudowne Słowo: Ich modlitwami
zbaw nas.

Chwała. Gdy sąd sprawiedliwy przyjdziesz sprawować,
Najsprawiedliwszy, ich modlitwami nieosądzonymi zbaw nas, Słowo.

I teraz. Teotokion: Znając Ciebie jako Rodzicielkę Boga, chór
niewiast w ślad za cierpiętnikami został do Niego przyprowadzony,
Dziewico.

Inny kanon za zmarłych,

mający akrostych: Umierającym wiernym ósmy splotę śpiew. Ton 8:

Pieśń 1

Hirmos: Wodę przeszedł jak suchy ląd i egipskiego zła uniknął,
przeto Izraelita wołał: Wybawicielowi i Bogu naszemu śpiewajmy.

Śmiercią naśladując czcigodną śmierć Chrystusa i cierpieniami
cierpienia, wszyscy męczennicy otrzymali Boże i błogosławione
życie.

Odrzucając grzechy młodości i grzechy zwyciężając, Zbawco,
zmarłe sługi Twoje połącz z wybranymi Twoimi.

Chwała. Chwałę, jaką otrzymali i radość, którzy zdobyli
błogosławiony pobyt, daj obficie sługom Twoim, które przyjąłeś,
wielce miłosierny.

I teraz. Poczęłaś Słowo Ojca, które z ciałem zjednoczyło się w
Hipostazie w Tobie, nieskalana Dziewico, niszcząc otchłań Bożą
mocą.

Pieśń 3

Hirmos: Ty, któryś na początku niebiosa myślą swą umocnił i
ziemię założył na wodach, Chryste, umocnij mnie na opoce
Kościoła, albowiem nie ma świętego poza Tobą, jedyny Przyjacielu
człowieka.

Obmierzłe ofiary cierpiętnicy zdecydowaną myślą odrzucili,
będąc najczystszą ofiarą złożoną Słowu.

Odnawiając słowami świętej tajemnicy zniszczałych przez wszelakie
żądze, okazaliście się Bożymi uczniami odnawiającego świat.

Prorokom dawno temu objawiona została łaska Najświętszego Ducha,
którą w czasach ostatecznych napełnieni zostali asceci.

Chwała. Z chórami świętych połącz, Boże, tych, którzy z wiarą
odeszli z życia i uczyń ich mieszkańcami raju z niewypowiedzianego
miłosierdzia.

I teraz. Teotokion: Nigdzie nie mieszczący się Jezus Pan z
łatwością zamieszkał w Twoim uświęconym łonie, przeczysta
Dziewico opiewana przez wszystkich.

Inny kanon.

Hirmos: Niebieskiego kręgu najwyższy Stwórco, Panie, i Kościoła
założycielu, Ty mnie umocnij w miłości Twojej, pragnień kresie,
wiernych umocnienie, jedyny Przyjacielu człowieka.

Oczyściwszy się z dawnego upadku Prarodziców przez chrzest i znowu
odrodzeni strumieniami krwi swoich skropiwszy się, współkrólujecie
z Chrystusem, błogosławieni.

Jako martwy dobrowolnie położony zostałeś w grobie i będących w
grobach wezwałeś, Zbawco, zechciej tych, których od nas
przyjąłeś, umieścić w przybytkach sprawiedliwych Twoich.

Chwała. Łaskawością Bożą Twoją, Władco, i mając jednakową
naturę z nami, bądź ubłagany dając grzechów przebaczenie sługom
Twoim, Zbawco, i wieczny odpoczynek.

I teraz. Wcielony w łono Twoje stał się człowiekiem, który sam
jeden szczególnym będąc Przyjacielem człowieka wybawia człowieka
z bram śmierci, Matko Boża przeczysta, jedyna opiewana przez
wszystkich.

Pieśń 4

Hirmos: Usłyszałem, Panie, o tajemnicy Twojej Opatrzności,
poznałem czyny Twoje i wysławiłem Twoje Bóstwo.

Przeszedłszy drogę cierpień, błogosławieni cierpiętnicy,
ciepłem duchowym spalili materialne oszustwo.

Ascetów Twoich i hierarchów świetliście wysławiłeś, Panie, ich
Bożymi modłami uczyń mnie uczestnikiem Chwały Twojej.

Ty, który tchnieniem Ducha Bożego proroków oświeciłeś,
niewiastom dałeś moc, aby zgubiły wrogów zuchwałość.

Chwała. Uczyń godnymi radowania się ze wszystkimi świętymi,
których zabrałeś, sługi Twoje, Najłaskawszy, w przybytkach
świętych Twoich, będąc ubłaganym.

I teraz. Teotokion: Dawcę Zakonu Bożego zrodziłaś ponad prawami
natury, odradzającego upadłą naturę ludzką, Nieskalana.

Inny kanon.

Hirmos: Tyś moją mocą, Panie, Tyś i moją siłą, Tyś moim
Bogiem, Tyś moją radością, nie porzuciłeś łona Ojca i
nawiedziłeś naszą nędzę. Przeto z prorokiem Habakukiem wołam do
Ciebie: Chwała mocy Twojej, Przyjacielu człowieka.

Aby ujrzeć Twoją Chwałę, Władco, i aby Światłość Twoją
dającą Światłość na niebiosach uroczyście otrzymać, wszelki
rodzaj cierpień przecierpieli Boży męczennicy, Tobie Chryste
śpiewają: Chwała mocy Twojej, Przyjacielu człowieka.

Masz liczne przybytki, Zbawco, rozdzielane wszystkim według godności
i na miarę cnót, zapełnij je tymi, których z wiarą zabrałeś,
pobożnie Tobie śpiewających: Chwała mocy Twojej, Przyjacielu
człowieka.

Chwała. Zjawiłeś się jako równy nam człowiek, o Nieśmiertelny,
wszystkim równą śmierć przecierpiałeś i drogę życia
pokazałeś, której godnymi uczyń zmarłych jako Przyjaciel
człowieka, przebaczenie grzechów jako Władca dając i udział w
Światłości.

I teraz. Ty jesteś chwałą wiernych, Dziewico, Ty jesteś
orędowniczką i Ty jesteś ucieczką chrześcijan, murem obronnym i
przystanią, Synowi Twemu modły zanosisz, Nieskalana, i wybawiasz z
nieszczęść tych, którzy z wiarą i miłością znają Ciebie jako
czystą Bogurodzicę.

Pieśń 5

Hirmos: Oświeć nas przykazaniami Twoimi i prawicą Twoją
wzniesioną wysoko Twój pokój nam daj, Przyjacielu człowieka.

Rany cielesne przecierpieli Boży męczennicy i prze to zawsze
uleczają nasze rany, raniąc demony.

Święci Boży hierarchowie, módlcie się ze wszystkimi ascetami
Chrystusa, aby dał nam odpuszczenie grzechów.

Ciało ranami i nauką zmęczywszy, niewiasty czcigodne stały się
godne dobrej nadziei, Przyjacielu człowieka.

Chwała. Śmierć zgubiłeś śmiercią Twoją, Nieśmiertelny,
zmarłym w nadziei życia wiernym sługom Twoim jako Przyjaciel
człowieka daj odpoczynek.

I teraz. Teotokion: Zniszczyłeś osądzenie Prarodziców, Czysta, w
ciele rodząc Jezusa jedynego Boga, który wszystkich usprawiedliwił.

Inny kanon.

Hirmos: Całego odrzuciłeś mnie od oblicza Twego, Światłości
Niezachodząca, i okryła mnie, nieszczęsnego, obca ciemność, ale
proszę Cię, nawróć mnie i skieruj ku światłości drogi
przykazań Twoich.

Niewypowiedzianej Twojej Chwały i przekraczającej słowa Twojej
szczęśliwości w przybytkach świętych, gdzie piękny głos
świętujących, ulitowawszy się umieść zmarłych w życiu bez
cierpień, jedyny Przyjacielu człowieka.

Tam, gdzie zastępy anielskie, gdzie zgromadzenia sprawiedliwych
radują się, na łonie Abrahama umieść sługi Twoje, Zbawco, i
pozwól im odważnie stać przed budzącym bojaźń Bożym tronem.

Chwała. Okazałeś się naszym oczyszczeniem, sprawiedliwością i
wybawieniem, raną Twoją nasze niemoce uleczyłeś, Ty przeto jako
Dobry umieść zmarłych w słodyczy raju.

I teraz. Z miłosierdzia przybrałeś ludzką naturę, Miłosierny,
którą upiększyłeś Bożą Chwałą, z dziewiczego łona
przyjąwszy ciało uduchowione i duszę, którą śmierć
zniszczyłeś.

Pieśń 6

Hirmos: Oczyść mnie, Zbawco, wielkie są bowiem nieprawości moje i
wyprowadź z głębi zła, błagam, do Ciebie bowiem zawołałem i
usłyszałeś mnie, Boże zbawienia mego.

Waszymi czcigodnymi ranami uleczacie słabości dusz, święci
męczennicy, i rany ciał zawsze zabieracie, raniąc mnóstwo złych
demonów.

Chór ascetów, zgromadzenie hierarchów i świętych niewiast Boży
orszak oraz mężni cierpiętnicy na niebiosach odziedziczyli
rozkosze.

Umartwiwszy postem ciało otrzymaliście życie, dobrze paśliście
owczarnię Chrystusową, mądrzy hierarchowie, a po śmierci
staliście się godni nieśmiertelnej Chwały.

Chwała. Jesteś życiem żywych i pokojem zmarłych, Słowo, sługi
Twoje, które od nas zabrałeś, umieść na łonie wybrańcy Twego
Abrahama.

I teraz. Teotokion: W Tobie zamieszkała Światłość Ojca i
niematerialnymi zorzami swego Bóstwa rozpędziła ciemność
wielobóstwa oraz oświeciła świat, Czysta.

Inny kanon.

Hirmos ten sam.

Męczennicy Twoi, Zbawco, liczne rany przecierpieli, miłością
Twoją dusze oświecili, święci, pragnąc Twojej wiecznej Chwały i
słodkiej Twojej wspólnoty.

Łono wroga śmiercią Twoją rozerwałeś, Zbawco, i wszystkich
będących w nim więźniów wskrzesiłeś, dając życie, którego
godnym uczyń zmarłych, Łaskawco.

Chwała. Wyzwól sługi Twoje, Zbawco, z łez i wzdychania w
otchłani, jako jedyny łaskawy, zabierasz bowiem wszelką łzę z
wszelkiego oblicza z wiarą sławiących Ciebie.

I teraz. Ten, który z natury jest Twórcą, stał się w łonie Twoim
człowiekiem, jako Bóg wyniszczając siebie, Nieskalana, i jedyny
Nieśmiertelny za zbawienie wszystkich umiera śmiercią.

Kontakion, ton 8: Ze świętymi daj odpoczynek, Chryste, duszom
zmarłych Twoich sług, gdzie nie ma cierpień, smutku i westchnień,
lecz życie nie mające końca.

Ikos: Sam jeden jesteś nieśmiertelny, który stworzyłeś i
ukształtowałeś człowieka, jesteśmy bowiem śmiertelni i z ziemi
stworzeni, i do tejże ziemi powrócimy, jak rozkazałeś. Ty, który
mnie stworzyłeś, rzekłeś do mnie, że jestem ziemią i do ziemi
powrócę, dokąd pójdziemy wszyscy ludzie. Nadgrobny czyniąc płacz
śpiewamy pieśń: Alleluja.

Pieśń 7

Hirmos: Pobożne dzieci w Babilonie posągowi złotemu nie pokłoniły
się, lecz pośrodku pieca ognistego zraszani pieśń śpiewały,
mówiąc: Wywyższany ojców i nasz Boże, błogosławiony jesteś.

Zniszczywszy ogrodzenie zła świętymi więzami waszymi, chwalebni,
moich grzechów brzemię rozproszcie, męczennicy, i zbawcie
wołającego: Błogosławiony Bóg ojców naszych.

Obłokami świętej waszej krwi wygasiliście ogień herezji i
płomieniami mądrości spaliliście plewy niegodziwego oszustwa,
dusze wiernych oświeciliście.

Poszczący wstrzemięźliwością umartwili ciała, żyją po
śmierci, zaś chór sprawiedliwych proroków i zgromadzenie niewiast
w cierpieniach wysławiło się, ich modlitwami wybaw nas z
nieszczęść, Chryste.

Chwała. Duszom wszystkich zmarłych w nadziei życia, Chryste, daj
odpoczynek, odrzucając w życiu popełnione przez nich grzechy z
wielkiej Twojej łaskawości, łaskawy jedyny Zbawco, ojców Boże,
błogosławiony jesteś.

I teraz. Teotokion: Jako cała czysta przyjęłaś do łona Słowo
wcielające się, do którego módl się, Przeczysta, aby moją duszę
i ciało oczyścił z grzechów, przybiegającego do Ciebie z czystą
wiarą.

Inny kanon.

Hirmos: Dzieci hebrajskie w piecu odważnie zdeptały płomień i
ogień zamieniły w rosę, wołając: Błogosławiony jesteś, Panie
Boże, na wieki.

Całe pragnienie męczenników to wyciągnąć ręce do jedynego
Władcy i w miłości z Nim zjednoczyć się, śpiewając:
Błogosławiony jesteś, Panie Boże, na wieki.

Dajesz zmarłym z wiarą Światłość królestwa Bożego, szatę
niezniszczalności daj wołającym: Błogosławiony jesteś, Panie
Boże, na wieki.

Chwała. Napełnij radością i weselem sługi Twoje, które
zabrałeś, Szczodry, pozwalając im wołać do Ciebie i śpiewać:
Błogosławiony jesteś, Panie Boże, na wieki.

I teraz. Rozwiązując klątwę Ewy zamieszkałeś w nieskalanej
Dziewicy, błogosławieństw źródło tocząc wołającym:
Błogosławiony jesteś, Panie Boże, na wieki.

Pieśń 8

Hirmos: Krasomówcze dzieci w piecu ognistym płomień zdeptały,
śpiewając: Błogosławcie Pana dzieła Pańskie.

Chramy bożków zniszczyliście cierpiąc i siebie samych
uczyniliście świątyniami Bożej Trójcy, męczennicy Pańscy,
rozmówcy aniołów.

Kapłani Twoi, Chryste, w sprawiedliwość przyoblekli się i z
będącymi od wieków teraz radują się, Twoją dobroć Bożą
widząc najjaśniejszą.

Modlitwami najświętszych proroków Twoich i niewiast chwalebnych, od
wieku będących sprawiedliwych, miłosierdzie Twoje, Słowo, daj
światu Twojemu.

Błogosławimy Ojca i Syna, i Świętego Ducha, Pana.

Sprawiedliwy Sędzio, gdy zechcesz sądzić tych, których od nas
zabrałeś, zachowaj ich nieosądzonymi, przebaczając grzechy,
Władco.

I teraz. Teotokion: Ukaż się, Dziewico, i duszy mojej ciemne obłoki
oświeceniem Twoim rozpędź, która zrodziłaś Słońce
Sprawiedliwości.

Inny kanon.

Hirmos: Muzycznym instrumentom zharmonizowanym i niezliczonym ludziom
kłaniającym się posągowi w Dura, trzej młodzieńcy nie
podporządkowali się, Panu śpiewając i wysławiając na wszystkie
wieki.

Przeszedłszy przez ziemskie wysiłki przyjęliście prawdziwe
niebieskie korony, męczennicy, nieustannie wołając do Ciebie: Panu
śpiewajcie i wywyższajcie na wszystkie wieki.

Zstąpiłeś do głębi otchłani i będących w grobach wskrzesiłeś
życiodajną dłonią, dając Twoim zmarłym sługom pokój, o
Szczodry.

Chwała. Będąc źródłem życia wiecznego, będąc potokiem
słodyczy, sługi Twoje pobożnie zmarłe uczyń godnymi śpiewania i
wysławiania Ciebie na wszystkie wieki.

I teraz. Mario Dziewico Bogurodzico, która w ciele Boga ludziom
zrodziłaś, zbawiaj z wiarą opiewających Twoje zrodzenie i
wywyższających na wszystkie wieki.

Także Pieśń Bogurodzicy: Uwielbia dusza moja Pana.

Pieśń 9

Hirmos: Ciebie, nieznającą męża Matkę Boga Najwyższego, Ciebie,
która w sposób rozum przewyższający słowem zaiste zrodziłaś
Boga, czcigodniejszą od przeczystych mocy niemilknącym wielbieniem
sławimy.

Stojąc przed nieprawym sądem męczennicy całą nieprawdę łaską
Chrystusową osądzili, zabrali przez nią zniewolonych i
sprawiedliwie korony przyjęli.

Okazaliście się sternikami Kościoła, pobożnie kierując korab
Bożymi przykazaniami, wszyscy arcykapłani i pasterze
błogosławieni, przeto jako sterników was czcimy.

Zgromadzenie proroków i ascetów, chór niewiast cierpiących
świetliście i jaśniejących dla nauki błaga Ciebie, Panie,
Przyjacielu człowieka, abyś dał nam Twoje zmiłowania.

Chwała. Wszyscy święci Chrystusowi stali się godni czci i chwały
wiecznej, a tych, którzy z wiarą odeszli z marności życia, uczyń
godnymi również, Miłosierny, sługi Twoje, modlitwami świętych.

I teraz. Teotokion: Nosząc wypełnienie obietnic w swoich ramionach,
Nieskalana, spełnij prośby nam, sługom Twoim, i skieruj nasze drogi
do Boga, umacniając nas w cnotliwym życiu.

Inny kanon.

Hirmos: Każda wieść lęka się niewypowiedzianego Bożego
uniżenia, albowiem Najwyższy dobrowolnie zstąpił aż do ciała i z
dziewiczego łona stał się człowiekiem, przeto przeczystą
Bogurodzicę wierni uwielbiamy.

Mając moc niezwyciężoną męczennicy Chrystusowi zlikwidowaliście
prześladowców bezbożne polecenie i staliście się godnymi
królestwa niebieskiego, chwalebni, oświecani zorzami Trójcy.

Zniszczona została gorzka otchłań, gdy Ty rozbiłeś ją,
Przyjacielu człowieka, i wskrzesiłeś od wieków tam śpiących,
lecz i dzisiaj jako Dobry tych, którzy od nas odeszli do Ciebie,
Łaskawco, uczyń godnymi Niezachodzącej Światłości.

Chwała. Cały jesteś słodyczą, Zbawco, cały jesteś pragnieniem i
miłością zaiste nienasyconą, cały jesteś pięknem
niewypowiedzianym, przeto tym, którzy odeszli do Ciebie, pozwól
rozkoszować się pięknem Twoim i uczyń godnymi Bożej Twojej
dobroci.

I teraz. Wybaw mnie, Matko Boża, która zrodziłaś Chrystusa Zbawcę
mego, Boga i człowieka, w dwóch naturach, ale nie hipostazach,
Jednorodzonego Syna Ojca, z Ciebie zaś pierworodnego całego
stworzenia, którego w dwóch naturach wielbimy.

Także: Zaprawdę godne to jest, ektenia, fotagogikon i zwykłe
psalmy.

Do psalmów pochwalnych dodajemy stichery ku czci męczenników, ton
8:

Bardzo męczyliście się, święci, męki z rąk nieprawych mężnie
przecierpieliście i Chrystusa wyznaliście przed królami, a po
odejściu z tego życia moce czynicie w świecie, słabych uzdrawiacie
i wyzwólcie z żądz naszych dusze nasze.

Męczennicy Chrystusowi niezwyciężeni zwyciężyliście oszustwo
mocą krzyża, rozkoszujecie się łaską życia wiecznego, nie
ulękliście się gróźb prześladowców, ranieni weseliliście się
i teraz krew wasza jest uzdrowieniem dusz naszych, módlcie się o
zbawienie dusz naszych.

W zbroję wiary odzialiście się dobrze i uzbroiliście się znakiem
krzyża, okazaliście się rycerzami możnymi w Bogu, prześladowcom
odważnie sprzeciwiliście się i zrzuciliście oszustwo diabła,
staliście się zwycięzcami godnymi koron, módlcie się zawsze za
nami, abyśmy zostali zbawieni.

Za zmarłych: Niezmierzona jest męka dla marnotrawnie żyjących,
zgrzytanie zębów i płacz nieutulony, gehenna ognista i ciemność
zewnętrzna, robak niezasypiający, łzy niepocieszone i Sąd
niemiłosierny, przeto przed końcem zawołajmy, mówiąc: Władco
Chryste, których zabrałeś, z wybranymi Twoimi daj odpoczynek.

Chwała, i teraz. Teotokion: Do Twojej opieki, Dziewico święta
Bogurodzico przybiegam i wiem, że znajdę Twoje zbawienie, możesz
bowiem pomóc mi, Czysta.

Na stichownie stichery prosomiony, ton 8:

Prosomion: O przesławny cud!

Jako Król podpisałeś moje uwolnienie, Szczodry, okrwawionymi
czerwoną krwią Twoją palcami, Władco, i sczerwieniałeś Twoją
krwią, przeto Ciebie z wiarą błagamy: Z pierworodnymi Twoimi policz
i sprawiedliwych Twoich radości uczyń godnymi tych, którzy odeszli
do Ciebie, Łaskawco.

Stichos: Błogosławieni, których wybrałeś i przyjąłeś, Panie.

Kapłanem byłeś jako człowiek, zabity zostałeś jako Baranek,
złożony Ojcu, wyrywając człowieka ze zniszczenia, przeto jako
Przyjaciel człowieka umieść zmarłych w krainie żyjących, gdzie
przelewają się potoki słodyczy, gdzie zawsze biją źródła.

Stichos: Dusze ich będą umieszczone w miejscu szczęśliwości.

Głębią niewypowiedzianej Twojej mądrości określasz granice
życia i przewidujesz przyszłość, przenosisz do innego życia
sługi Twoje, które przyjąłeś, Władco, umieść ich nad wodami
odpocznienia w światłości świętych, Panie, gdzie słowa radości
i chwały.

Stichos: Pamięć o nich z pokolenia na pokolenie.

Słowo niewidzialne, Jednorodzony Ojca i z Duchem złączony, dla mnie
człowieka przyszedłeś w ciele jako miłosierny i Przyjaciel
człowieka, przeto tych, którzy odeszli z życia do wspaniałości
Twojej i piękna, oświeć ich, Przywódco życia.

Chwała, i teraz. Teotokion: Ty, która poczęłaś niemające
początku Słowo Boga Ojca, macierzyńską Twoją odwagą gorliwie
módl się, Bogurodzico, aby sługi Twoje umieścił tam, gdzie
radość sprawiedliwych, nieustannie weselących się i sławiących
Ciebie, gdzie Światłość wieczna i słodki głos świętujących.

Troparion, ektenia i rozesłanie.

W sobotę na Liturgii Błogosławieństwa. Ton 8:

Stichos: Błogosławieni czyniący pokój, albowiem oni synami Bożymi
będą nazwani.

Wspomnij nas, Chryste Zbawco świata, jak łotra wspomniałeś na
drzewie, i uczyń wszystkich godnymi niebieskiego królestwa Twego,
jedyny Szczodry.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Wszystkich boleści mocno doznaliście, cierpiętnicy, ranami waszymi
świętymi, zraniliście wszystkie tłumy biesów, Bożą łaską.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Asceci Chrystusowi i Boży hierarchowie, zgromadzenie proroków i
wszystkich świętych otrzymało dziedzictwo niebios, przeto godnie
ich wysławiamy.

Stichos: Radujcie się i weselcie, albowiem zapłata wasza obfita jest
w niebiosach.

Wszystkich, którzy z wiarą odeszli z życia, umieć w krainie
sprawiedliwych, Boże, i okaż dziedzicami raju, pobożnie
sławiących Ciebie w pieśniach.

Chwała. Triadikon: Przynoszę Tobie pieśń ostatnią, Trójco: Tych,
których zabrałaś w wierze z ziemi, uczyń godnymi przybytków
świętych i zmiłuj się nade mną, marnotrawnym.

I teraz. Teotokion: Rodząc spełnienie wszystkich obietnic, spełnij
nasze modły, Dziewico, wyprosiwszy nam odpuszczenie grzechów,
oświecenie i wielkie miłosierdzie.

Koniec tonu ósmego.


