W CZWARTEK WIECZOREM,

do: Panie, wołam do Ciebie, dodajemy stichery ku czci krzyża, ton 3:

Prosomion: Postawiono.

Stichos: Jeśli będziesz pamiętał o nieprawościach, Panie, Panie,
któż się ostoi? Ale u Ciebie jest oczyszczenie.

Panie, będący niecierpliwym w Bożej Twojej naturze, męki
przecierpiałeś w Twojej ludzkiej naturze, przygwożdżony do krzyża
i włócznią przebity w bok, wytaczając mi z niego dwie rzeki
niewypowiedzianych Tajemnic.

Stichos: Dla imienia Twego cierpiałem, Panie, cierpiała dusza moja
dla słowa Twego, dusza moja ma nadzieję w Panu.

Koroną splecioną z ciernia zostałeś zraniony, wyśmiany Królu
wszystkich, rozwiązując zakaz ciernistego grzechu, a przyjąwszy w
swoją rękę trzcinę, wszystkich nas, wierzących w Ciebie,
zapisałeś w księdze na niebiosach.

Stichos: Od straży porannej do nocy, od straży porannej niech Izrael
ma nadzieję w Panu.

W żaden sposób nie ustała niesprawiedliwa zawiść żydowska,
krzyżujących Ciebie, Łagodny, także gdy umarłeś, Chryste, gdyż
i wtedy oczerniali Ciebie jako oszusta, prosząc Piłata o pilne
strzeżenie Twego grobu. O, gniewie nieuleczony!

Inne stichery ku czci Najświętszej Bogurodzicy. Ton ten sam.

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Gdy zajaśniałego ze swego łona na krzyżu widziałaś jako
zachodzące Słońce niezachodzące, zatrzymujące promienie słońca,
zawołałaś z duszy ociężałej ciemnością bólów: Dobrowolnie
zaszedłeś i znowu zajaśniej na moje oświecenie i świata.

Stichos: Chwalcie Pana wszystkie narody, wysławiajcie Go wszyscy
ludzie.

Władczyni, która zrodziłaś idącego sądzić żywych i umarłych,
moją duszę umarłą przez cierpienia ożyw przez pokutę i Bożą
krew, która wypłynęła z boku Syna Twego, i okaż mnie
spełniającym w życiu Jego przykazania.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Gdy Ciebie, Dziecię, bez bólów rodziłam – mówiła Owieczka i
Matka – uniknęłam smutku i mgły kłopotów, ale teraz, gdy widzę
Ciebie, owocu łona mego, podnoszonego na krzyżu, gorzkie strzały
przenikają moje serce i pogrążam się w ogromie smutku, Władco.

Chwała, i teraz. Teotokion: Światu okazano zmiłowanie, Słowo, w
Twoim ukrzyżowaniu, stworzenie zostało oświecone, poganie znaleźli
zbawienie, Władco – wołała Przeczysta – a ja teraz cierpię
widząc Twoją dobrowolną mękę.

Na stichownie stichery, ton 3:

Krzyżowi Twemu czcigodnemu kłaniamy się, Chryste, stróżowi
świata, zbawieniu nas grzesznych, wielkiemu oczyszczeniu, chwale
całego świata.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Na kształt krzyża Mojżesz na górze rozpostarł ręce i
zwyciężył Ameleka, Ty zaś, Zbawco, dłonie rozpostarłszy na
czcigodnym krzyżu objąłeś mnie, wybawiając z niewoli wroga,
dałeś mi znak życia, abym uciekał przed łukiem moich
przeciwników, przeto kłaniam się, Słowo, Twemu czcigodnemu
krzyżowi.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Wielka jest moc Twego krzyża, Panie, postawiony bowiem na jednym
miejscu działa na cały świat i rybaków okazał apostołami, z
pogan męczenników, aby modlili się na nasze dusze.

Chwała, i teraz. Stauroteotokion: Nieskalana widząc Ciebie
podniesionego na drzewie, Chryste mój najłaskawszy, płacząc
wołała macierzyńsko: Synu mój najukochańszy! Jakże to
zgromadzenie nieprawe podniosło Cię na krzyżu?

W CZWARTEK NA POWIECZERZU,

Kanon do Najświętszej Bogurodzicy. Ton 3.

Pieśń 1

Hirmos: Dawno temu z woli Bożej wody w jedno zebrawszy miejsce
rozdzielił morze dla ludu izraelskiego, oto Bóg nasz pełen chwały,
Jemu jednemu śpiewajmy, albowiem się wysławił.

Jako ocienioną górę przewidział w Ciebie w duchu Habakuk Prorok,
którą błagam, Przeczysta, abyś ocieniła mnie, udręczonego przez
żądze, i pozwoliła wybawić się z okrutnych nieszczęść cienia
śmierci.

Pokropieniem Bożą Krwią, wylaną z Bożego boku Syna Twego, Czysta,
obmyj rany mego serca, abym wielbił Ciebie i godnie sławił zawsze
błogosławioną i nieskalaną.

Chwała. Równe Ojcu zrodziłaś Słowo, które przebóstwiło naturę
ludzi, módl się do Niego, aby uczynił mnie godnym pociechy,
wątpiącego i słabnącego pod wrażymi podstępami, Czysta.

I teraz. Daj mi oczyszczenie grzechów Twoimi Bożymi modlitwami,
Dziewico, silną masz bowiem modlitwę, Władczyni, i śpiewających
Tobie wybaw z grzechów, żądz, nieszczęść i kłopotów.

Pieśń 3

Hirmos: Ty, który wszystko przywiodłeś do istnienia Słowem
stwarzając, Duchem spełniając, Wszechwładco Najwyższy, w Twojej
miłości umocnij mnie.

Będąc miłosierną, Przeczysta, pomódl się do niewypowiedzianego w
miłosierdziu i bogatego w łaskawości, aby zlitował się nad nami,
pogrążonymi w złu.

Będąc świątynią Stwórcy wszystkiego, pomódl się, aby
zamieszkał we mnie Pocieszyciel, chociaż jestem pustynią zgubnych
dla duszy zbójców, czysta Dziewico.

Chwała. Tego, który wszystko trzymasz w dłoni, na ręku nosiłaś,
Bogurodzico, wejrzyj na mnie i wybaw mnie, skalanego żądzą
patrzenia.

I teraz. Modlę się, otwórz miłosierdzie Twego zmiłowania,
Władczyni przeczysta, i bądź mi gorącą pomocą w pokusach, i
zbawieniem.

Pieśń 4

Hirmos: Dałeś nam, Panie, wielką miłość, Jednorodzonego bowiem
Twego Syna za nas na śmierć wydałeś. Przeto wołamy Tobie z
dziękczynieniem: Chwała mocy Twojej, Panie!

Rany i przebicie, Chryste, dobrowolnie jako Bóg przecierpiałeś,
zranioną moją duszę przez rozboje biesowskich złości ulecz dla
modlitw Twojej Rodzicielki, jedyny wielce miłosierny.

Jestem dziełem Twojej ręki, Stworzycielu, i stworzeniem, zaś słowa
węża skruszyły mnie rozkoszami życia, przeto odnów mnie, Chryste,
dla modlitw Tej, która Ciebie zrodziła, Słowo.

Chwała. Słowo Ojca ponad słowa zrodziłaś, wyzwalające ludzi z
wszelkiej bezmyślności, do którego módl się gorliwie, aby mnie
wyzwolił, zniewolonego przez bezmyślne żądze, jedyna zawsze
Dziewico.

I teraz. Zawsze toczysz nam z dłoni uleczenie, uświęcona arko,
cała będąc napełniona Światłością, wszystkim toczysz wonną
mirrę, przeczysta Oblubienico Boża.

Pieśń 5

Hirmos: Gdy Izajasz zobaczył na tronie wywyższonego Boga,
podnoszonego przez aniołów chwały, zawołał: O, ja skalany, a
przecież przewidziałem wcielającego się Boga, Światłość
niezachodzącą, rządzącego światem.

Cierpienia mego ciała i smutek mojej duszy przemień, rozpędź
obłoki zniechęcenia, Dziewico, obłoku Światłości, daj mi zdrowie
i przemienienie chorób, śpiewającemu i sławiącemu Ciebie z
miłością.

Ciebie, orędowniczkę i wstawienniczkę przed zrodzonym z Ciebie
teraz przedkładam, będąc napełniony wszelkim grzechem, Dziewico,
bądź mi poprawą życia i skieruj na ścieżki Bożego poznania.

Chwała. Uświęć mój rozum, Dziewico, i oświeć duszę, uczyń
mnie uczestnikiem Bożej chwały, oto bowiem napełniłem się złem i
jestem zniewolony przez wszelakie rozkosze, przynoszę skalane
sumienie.

I teraz. Winnico Boża, która wydałaś piękne grono, dające duszom
napój obfity, Dziewico święta, Ty mnie napój jego słodyczą,
zabierz pijaństwo rozkoszy i zbaw mnie.

Pieśń 6

Hirmos: Tymi, którzy doszli do końca życia, Przyjacielu człowieka,
i burzami pokus są kierowani ku zgubie, nie pogardzaj śpiewającymi:
Zbaw, Zbawco, jak proroka wybawiłeś ze zwierza.

Faryzeusza pyszniącego się rozumem zawsze przewyższałem pychą i
zjednoczyłem się z przepaściami niezmierzonych grzechów, okropnie
upokorzonego, jedyna czysta, wybaw i ulituj się nade mną.

Ty, która miałaś cudowne poczęcie i zrodzenie, okaż teraz na
mnie, nieszczęsnym, Twoje zmiłowania, bowiem w nieprawościach
jestem poczęty i zrodzony, zniewolony przez rozkosze.

Chwała. Łkam, płaczę i jęczę, gdy wspominam budzący bojaźń
Sąd, zdobyłem bowiem złe czyny, ale Ty, nieznająca męża Dziewico
Matko Boża, oręduj za mną w strasznej godzinie.

I teraz. Zrozumieć i wypowiedzieć nie może wszelki rozum, Dziewico
czysta, okazanego w Tobie budzącego bojaźń i przesławnego cudu,
jak zrodziłaś i znowu jesteś czysta, Boga rodząc w Jego naturze.

Także: Panie, zmiłuj się, trzy razy. Chwała, i teraz.

Katyzma poetycka, ton 3:

Nieznająca małżeństwa czysta Matka Twoja, Chryste, widząc Ciebie
martwego powieszonego na drzewie, płacząc macierzyńsko mówiła:
Jak Tobie odpłaciło nieprawe zgromadzenie żydowskie i pozbawione
łaski, które rozkoszowało się licznymi i wielkimi Twoimi darami,
Synu mój? Opiewam Twoje Boże zstąpienie.

Pieśń 7

Hirmos: Troje dzieci w piecu przedstawiało Trójcę, zdeptało
ogniste płomienie i śpiewając wołało: Błogosławiony jesteś,
Panie Boże ojców naszych.

Nie mam czynów zbawczych, Władczyni, grzechy bowiem dodaję do
grzechów i zło do zła, przeto Twoją modlitwą, Czysta, uprzedź i
zbaw mnie.

Sąd przy drzwiach i Trybunał gotowy, przygotuj się, pokorna duszo,
i zawołaj: Gdy będziesz mnie sądził, Słowo, nie osądź mnie dla
modlitw Twojej Rodzicielki.

Chwała. Ogarnięty owocami grzechu obumarłem i przynoszę duszę
bezpłodną, wołając do Ciebie, Przeczysta: Okaż mnie przynoszącym
owoce, gdyż Twoim owocem zniszczone zostało zniszczenie.

I teraz. O przedziwna Tajemnico! O zdumiewająca rozum! Jak Bóg na
ziemi zjawił się jako człowiek? Jakże wie, jakże pragnie, jakże
zechce i działa, jak i chce?

Pieśń 8

Hirmos: Stojący pobożnie młodzieńcy, objęci przez pożerający
płomień, pozostali nienaruszeni, śpiewając Bożą pieśń:
Błogosławcie Pana wszystkie dzieła Pańskie i wywyższajcie Go na
wszystkie wieki.

Jako mężna, jako bliską będąc Królowi wszystkich, Bogurodzico,
napełnij mnie dobrymi dziełami, który żyłem w złu i lenistwie
spędziłem całe życie, abym sławił Ciebie na wszystkie wieki.

Jak z wnętrza wieloryba wybawiłeś dawno temu chwalebnego Proroka,
Słowo Boże, tak wybaw teraz duszę moją, która wpełzła w
głębię zguby, mając modlącą się do Ciebie Tę, która
nieznając małżeństwa zrodziła Ciebie jako Dziecię.

Chwała. Przyodzianego w piękną szatę odnalazł mnie sprawca zła i
zwlókł ją ze mnie, przeto sama mnie, Bogurodzico Dziewico, upiększ
Bożymi szatami pokuty, Twoimi modlitwami, Bogurodzico.

I teraz. Tego, przed którym drży wszelkie stworzenie, miałaś na
swojej ręce, Czysta, który z miłosierdzia dla nas stał się
Dziecięciem, módl się do Niego, aby zbawił mnie, z wiarą
wołającego: Ciebie wywyższamy, Przeczysta, na wszystkie wieki.

Pieśń 9

Hirmos: W cieniu Prawa i w Piśmie widzimy, wierni, obraz: Wszelkie
niemowlę płci męskiej otwierające łono jest święte Boga, przeto
uwielbiamy pierworodne Słowo Ojca niemającego początku,
pierworodnego Syna Matki nieznającej męża.

Zniszczałem w rozumie i duszy, sumienie skalałem złem i okazałem
się pozbawionym wszelkich dóbr, Dziewico niezniszczalna i
nieskalana, nie pogardzaj mną, lecz upiększ czynami pobożności.

Napełniłem się złem, napełniłem się zamysłami wyobcowującymi
mnie od Ciebie, Przyjaciela człowieka, przeto jęczę i wołam:
Przyjmij mnie, pokutującego, i nie odrzucaj mnie dla modlitw Twojej
Rodzicielki, łaskawco wielce miłosierny.

Chwała. Obym wybawił się Twoimi modlitwami, nieskalana Dziewico, z
wszelkiego gniewu i śmiercionośnych żądz, z okropnego ognia
gehenny, od ludzi niesprawiedliwych i od złych wrogów,
przybiegającego pod Twoją opiekę i wzywającego Ciebie na pomoc.

I teraz. Piękną duszą, piękną w myślach, piękną ciałem
znalazł Ciebie Najpiękniejszy, wcielił się w Twoje dziewicze
łono, jak zechciał, upiększając naszą brzydotę, do którego
módl się, Dziewico, abyśmy zostali zbawieni.

Także: Zaprawdę godne to jest, i pokłon. Trisagion. Po: Ojcze nasz,
tropariony, ciąg dalszy i rozesłanie.

W PIĄTEK RANO,

po pierwszej recytacji Psałterza katyzmy poetyckie ku czci krzyża,
ton 3:

Krzyż postawiono na ziemi i dotknął nieba, nie jako drzewo
osiągnął wysokość, ale Ty na nim napełniłeś wszystko: Panie,
chwała Tobie.

Stichos: Wywyższajcie Pana Boga naszego i kłaniajcie się
podnóżkowi nóg jego, albowiem jest święty.

Krzyż i śmierć zechciałeś przecierpieć, pośrodku stworzenia
przecierpiałeś je, jak i zechciałeś, Zbawco, aby przygwożdżono
Twoje ciało, a wtedy i słońce skryło promienie, wtedy łotr
widząc to, wyśpiewał Ciebie na krzyżu, wołając pobożnie:
„Wspomnij mnie, Panie”, i uwierzywszy przyjął raj.

Chwała, i teraz. Stauroteotokion: Nieskalana Owieczka Słowa,
niezniszczalna Dziewica Matka, widząc powieszonego na krzyżu przez
nią bez boleści zrodzonego, macierzyńsko płacząc wołała: Biada
mi, Dziecię moje! Jakże to dobrowolnie cierpisz, chcąc wybawić
człowieka z cierpień braku czci?

Po drugiej recytacji Psałterza katyzma poetycka, ton 3:

Na cyprysie, jodle i cedrze zostałeś podniesiony, Baranku Boży, aby
zbawić tych, którzy z wiarą kłaniają się dobrowolnemu Twemu
ukrzyżowaniu, Chryste Boże, chwała Tobie.

Stichos: Bóg nasz, Król nasz przed wiekami uczynił zbawienie
pośrodku ziemi.

Niezmierzonej Twojej władzy i dobrowolnemu ukrzyżowaniu dziwiły
się zastępy aniołów: Jakże Niewidzialny został zraniony w ciele,
chcąc wybawić ze zniszczenia ludzkość? Przeto jako Dawcy życia
wołamy do Ciebie: Chwała, Chryste, Twojej łaskawości.

Stichos: Przedziwny jest Bóg w świętych swoich, Bóg Izraela.

Wielkoduszność waszego cierpienia zwyciężyła podstępy wroga
sprawcy zła, chwalebni męczennicy, przeto staliście się godni
wiecznej sprawiedliwości, jako świadkowie prawdy módlcie się do
Pana, aby zbawiona została owczarnia ludzi miłujących Chrystusa.

Chwała, i teraz. Stauroteotokion: Haniebną śmierć przez
ukrzyżowanie dobrowolnie przecierpiałeś, Szczodry, a widząc Ciebie
Rodzicielka Twoja, Chryste, była zraniona, dla Jej modlitw z
miłosierdzia zmiłowań Twoich, jedyny najłaskawszy Przyjacielu
człowieka, Panie, który wziąłeś grzechy świata, ulituj się i
zbaw świat.

Po trzeciej recytacji Psałterza katyzmy poetyckie, ton 3:

Krzyż przecierpiałeś, Bezgrzeszny, naczynie klątwy, z
niewypowiedzianego miłosierdzia pierwszego stworzonego wyzwalając z
pierwszej klątwy, przeto kłaniamy się Twoim czcigodnym cierpieniom,
sławiąc świętą Opatrzność, którą sam jeden z miłosierdzia
zmiłowań spełniwszy, zbawiłeś Twoje stworzenie.

Policzkowany byłeś za rodzaj ludzki i nie rozgniewałeś się,
wyzwól ze zniszczenia nasze życie, Panie, i zmiłuj się nad nami
jako Przyjaciel człowieka.

Chwała, i teraz. Stauroteotokion: Zdobywszy berło mocy, krzyż Twego
Syna, Bogurodzico, rozbijamy nim ataki wrogów, nieustannie w
miłości Ciebie uwielbiając.

Kanon ku czci czcigodnego i życiodajnego krzyża,

mający akrostych: Chwałą wiernych krzyż jest i mocą. Poemat
Józefa. Ton 3.

Pieśń 1

Hirmos: Lądem zrodzonym z otchłani nigdy nie wędrowało słońce,
ściany wody stanęły z obu stron dla ludzi pieszo idących przez
morze i śpiewających Bogu: Śpiewajmy Panu, bowiem chwalebnie się
wysławił.

Fale morskie berłem uczyniłeś gęstymi i przeprowadziłeś ludzi,
przedstawiając krzyż Twój, którym rozsiekłeś podstępną wodę,
Szczodry, i do ziemi poznania Boga doprowadziłeś wszystkich z wiarą
śpiewających Twojej mocy.

Ty, który rozkazem stworzyłeś otchłań, pokrywając ją wodami
podniebnymi, a na wodach ziemię zawiesiłeś, wisisz na drzewie i
całe stworzenie trzęsiesz, serca wszystkich umacniając w Twojej
bojaźni.

Męczennikom: Synami Bożymi stajecie się Boży męczennicy
Chrystusowi, mieszkańcami i dziedzicami Syjonu niebieskiego, w
którym nosząc korony radośnie wołacie: Śpiewajmy Panu, bowiem
chwalebnie się wysławił.

Męczennikom: Ręce i nogi wydajecie na odrąbanie, męczennicy,
okrutnie obdzierani ze skóry, wydawani płomieniom, wcale nie
wyrzekliście się Chrystusa będącego Bogiem wszystkich, ale gorąco
śpiewaliście: Śpiewajcie Panu, bowiem chwalebnie się wysławił.

Teotokion: Najlepsza Dziewico Władczyni, widząc zrodzonego przez
Ciebie Syna dobrowolnie podniesionego na drzewie, płacząc
wzywałaś, wołając boleściwie: Boże wszystkich, Łaskawco,
będąc Panem Chwały jakże tak cierpisz, Władco?

Inny kanon ku czci Najświętszej Bogurodzicy. Ton 3.

Hirmos: Dawno temu z woli Bożej wody w jedno zebrawszy miejsce
rozdzielił morze dla ludu izraelskiego, oto Bóg nasz pełen chwały,
Jemu jednemu śpiewajmy, albowiem się wysławił.

Daj mi oczyszczenie grzechów, Bożym Twoimi modlitwami, Dziewico,
mocną masz bowiem modlitwę, Czysta, i czczących Ciebie wybawiasz z
grzechów, żądz, smutków i nieszczęść.

Wodami modlitw Twoich, Dziewico, zroś moją pokorną duszę,
zmęczoną ciężarem moich niezmierzonych grzechów i żądz, abym
otrzymawszy Bożą ochłodę w pieśniach Ciebie wielbił jako
gorącą Orędowniczkę.

Do mnie, całego pogrążonego w grzechach i całego zrozpaczonego, Ty
czysta Władczyni wyciągnij rękę Twego miłosierdzia, pociągając
mnie ku wyżynom pokuty i dając mi źródła łez.

Podrzyj Twoimi modlitwami, Przeczysta, rękopis moich grzechów,
albowiem masz odwagę modlić się za nami gorliwie do Twego Syna,
Ciebie bowiem jedyną mamy chrześcijanie jako wspomożycielkę.

Pieśń 3

Hirmos: Umocnienie w Tobie nadzieję mających, umocnij, Panie,
Kościół, który nabyłeś najdroższą Twoją krwią.

Ty, który sam nosisz całe stworzenie, Słowo, przecierpiałeś
haniebne ukrzyżowanie, czczących Ciebie uczyń godnymi czci istotnie
będącej.

Ludzie zostali uwolnieni z klątwy będącej od Ciebie, Władco, i
krzyż wytoczył im błogosławieństwo.

Męczennikom: Przybyszami byliście w całej ziemi i zaiste
okazaliście się, chwalebni, obywatelami nieba i współdziedzicami
Chrystusa.

Męczennikom: Oręż potężny krzyża zdobyli męczennicy, do końca
zwyciężając całą moc zgubnego wroga.

Teotokion: Ty, zostałaś zachowana także po zrodzeniu jako dziewica,
gdyż zrodziłaś wcielonego Boga, dobrowolnie przygwożdżonego do
krzyża.

Inny kanon.

Hirmos: Ty, który wszystko przywiodłeś do istnienia Słowem
stwarzając, Duchem spełniając, Wszechwładco Najwyższy, w Twojej
miłości umocnij mnie.

Otwórz mi szybko Twoje miłosierdzie, błagam, Bogurodzico
przeczysta, i okaż się moją gorliwą pomocnicą w pokusach, i
zbawieniem.

Wybaw mnie z wszelkiej okropnej burzy grzechów, Przeczysta, Twego
sługę, i skieruj mnie do zbawczej przystani, dla modlitw Twoich.

Wybaw mnie, Dziewico czysta, z ataków moich okropnych żądz,
otaczających teraz moją pokorną duszę i znieważających ją.

Obłok łez daj mi, Łaskawa, i wygaś nimi piec moich żądz, obmyj
mnie z wszelkiego mego skalania duchowego, Bogurodzico.

Pieśń 4

Hirmos: Pokryła niebiosa dobroć Twoja, Chryste, przyszedłeś z arki
niezniszczalnej świątyni Twojej Matki, w świątyni Twojej chwały
zjawiłeś się jako Dziecię i wszystko napełniło się Twoją
chwałą.

Podźwignąłeś Adama z upadku, Chryste, Nowym będąc Adamem, na
krzyżu mając przygwożdżone ręce, bity trzciną, kosztując ocet i
żółć, wywyższając się wspaniałością królestwa Twego.

Jako owcę prowadzoną na zabicie przewidział Ciebie prorok i jako
Baranka, Słowo Boże, w ogóle nie sprzeciwiającego się, ani też
wołającego, bowiem dobrowolnie przecierpiałeś zabicie, aby
wybawić tych, którzy dobrowolnie zgrzeszyli, wybawić z
miłosierdzia, Panie.

Męczennikom: Odnowiwszy dusze pługiem wiary, męczennicy
Chrystusowi, ziarna zasialiście cierpliwością cierpień i obfity
kłos męki karmi zgromadzenia wiernych, przeto zawsze są sławieni.

Męczennikom: Uciskani mękami nie do zniesienia, oczekując piękna w
przestrzeni wyższego królestwa jawnie ją osiągnęli męczennicy,
przeto otwórzmy nasze usta, aby nieustannie opiewać ich walki.

Teotokion: Ty, która przyjęłaś Boży węgiel jak kleszczami, wcale
nie zostawszy spaloną, a raczej zraszając, Matko Dziewico,
nieznająca nasienia, a widząc owoc Twego łona cieleśnie powieszony
na drzewie, w pieśniach Go sławiłaś.

Inny kanon.

Hirmos: Dałeś nam, Panie, wielką miłość, Jednorodzonego bowiem
Twego Syna za nas na śmierć wydałeś. Przeto wołamy Tobie z
dziękczynieniem: Chwała mocy Twojej, Panie!

Całą nadzieję złożyłem w Tobie, Władczyni, modlę się z całej
duszy przypadając do Ciebie, wybaw mnie ze śmiercionośnych chorób,
prowadząc mnie do zbawienia życia, która Życie zrodziłaś.

Władczyni czysta, mocna pomocy światu, nie odrzucaj mnie od siebie,
ani zawstydzonego nie odsyłaj mnie od oblicza Twego, ani też nie
okaż mnie radością biesów.

Cały pozbawiłem się Bożych czynów, nieszczęsny, zraniony
zostałem ostrymi strzałami rozkoszy, pokryty jestem strupami, przeto
wołam do Ciebie, Władczyni: Wybaw mnie, Przeczysta!

Wody moich nieprzystojnych czynów doszły do mojej nieszczęsnej
duszy, trzymają mnie złe zamysły, w bólu wołam do Ciebie, Czysta:
Nie pogardzaj, Władczyni, sługą Twoim.

Pieśń 5

Hirmos: Gdy Izajasz zobaczył na tronie wywyższonego Boga,
podnoszonego przez aniołów chwały, zawołał: O, ja skalany, a
przecież przewidziałem wcielającego się Boga, Światłość
niezachodzącą, rządzącego światem.

Dałeś mi odpoczynek, Słowo, utrudzonemu ogromem grzechów,
wstąpiłeś na drzewo, Władco, i wziąwszy moją hańbę
przecierpiałeś pohańbienie, Jezusie, opiewam Twoją władzę i
Boże cierpienia.

Zapaliwszy na krzyżu ciało Twoje jak świecznik, odszukałeś
zagubioną drachmę, Przyjacielu człowieka, i wszystkich przyjaciół
Twojej mocy przyzywasz na to odnalezienie, opiewam władzę Twego
królestwa, Chryste.

Męczennikom: Oszust został rzucony pod nogi szczerych
cierpiętników Chrystusowych, widziany jest martwy i bez ruchu, a
męczennicy połączeni zostali z aniołami i napełnieni
niewypowiedzianą radością.

Męczennikom: Świeci wydani zimnu i okropnym mękom oraz bólom i
ranom, strasznie zamrażani przeszli do ciepła bożego niebieskiego
królestwa zaiste, i stali się na zawsze gorącymi orędownikami
wiernych.

Teotokion: Będąc krzyżowanym na drzewie i mając bok przebijany
włócznią, który dawno temu z boku stworzył Ewę, co widząc
przeczysta Dziewica macierzyńsko wołała: Jakże umierasz Synu mój,
Życie nieśmiertelne?

Inny kanon.

Hirmos ten sam.

Winnico Boża, która wydałaś piękne grono i duszom dajesz napój
Boży, Dziewico, wybaw duszę moją z gorzkiego upojenia i pijaństwa
żądz, rozkoszy i ognia wiecznego.

Wyrwij mnie z błota grzechów, przeczysta Oblubienico Boża,
upadłego w brud żądz, i strugami modlitw obmyj skalania moich
żądz, ubierz w jaśniejącą szatę zbawienia.

Ty, która dajesz światu pokój i zbawienie wszystkim, albowiem
zrodziłaś Boży Pokój, Dziewico czysta, uspokój bojaźnią i
miłością Syna Twego obecny atak żądz duszy mojej.

Moją duszę chorą grzechami, Przeczysta, ulecz Twoim miłosierdziem
i uczyń mnie godnym skierowania ku czynieniu zawsze w pokorze
przykazań Syna Twego, abym otrzymał Jego łaskę.

Pieśń 6

Hirmos: Widząc swoimi oczyma zbawienie, które przyszło do ludzi od
Boga, starzec zawołał do Ciebie: Chryste, Tyś Bogiem moim.

Dobrowolnie pozwoliłeś się zabić jak Baranek, aby dobrowolnie
zabitego pokarmem drzewa znowu skierować do życia, Chryste.

Na krzyżu zostałeś podniesiony i runęło oszustwo biesów,
podniesione zostało mnóstwo wiernych, śpiewających Tobie, Dawco
życia.

Męczennikom: Mając szkarłatne szaty splamione krwią męczennicy
stoją teraz przed Królem wszystkich, upiększeni świetlistymi
koronami.

Męczennikom: Relikwie świętych toczą uleczenie wszystkim
przystępującym i zatapiają mnóstwo żądz.

Teotokion: Rozum ludzki nie może zrozumieć, Dziewico, tajemnicy
Twego nadprzyrodzonego zrodzenia, bowiem w sposób przewyższający
rozum zrodziłaś Boga.

Inny kanon.

Hirmos: Ogromna otchłań grzechów otoczyła mnie i słabnie mój
duch, lecz Ty, Władco, wyciągnij wszechwładną Twoją prawicę i,
dobry Sterniku, zbaw mnie, jak Piotra.

Wybawieni z grzechów daj mi, Dobra, Twemu słudze, Przeczysta, z
wiarą proszącemu o Twoje wspomożenie i wyrwij mnie z przyszłego
Sądu.

Władczyni i Matko Zbawiciela, Ty oręduj za mną w godzinie mego
odejścia, badanemu przez napowietrzne duchy ze wszystkiego, co
uczyniłem bezsensowną myślą.

Cały okazałem się skalany, zawsze ogarnięty brudem, a zobaczywszy
teraz za moją nogą śmierć, wzywam do Ciebie, Bogurodzico: Pomóż
mi!

Fale pożądliwych zamysłów zawsze mnie trwożą, Przeczysta, i
burza złych duchów pogrąża mnie, ale umocnij mnie na opoce
niecierpiętliwości.

Pieśń 7

Hirmos: Tobie, który w ogniu zrosiłeś błogosławione dzieci i
zamieszkałeś w niezniszczalnej Dziewicy, Boga Słowo opiewamy,
pobożnie śpiewając: Błogosławiony Bóg ojców naszych.

Na cedrze, jodle i cyprysie zostałeś podniesiony, Władco, będąc
jednym z Trójcy i podniosłeś tych, którzy upadli w głębię
licznych rozkoszy: Błogosławiony Bóg ojców naszych.

Krwią czcigodną oczyściłeś, Panie, stworzenie z krwi składanej
obmierzłym biesom i zniszczyłeś skalane ofiary, Słowo Boże,
złożony w ofierze jako nieskalany Baranek: Chwała panowaniu Twemu.

Męczennikom: Stojąc przed oprawcami jako kolumny nieruchome
chwiejące oszustwem i umacniające serca wiernych, cierpiętnicy
śpiewali: Błogosławiony jesteś, Panie Boże ojców naszych.

Męczennikom: Nie zostaliście spaleni przez ogień, zdobywszy od
ognia gorętsze upodobanie, cierpiętnicy Chrystusowi ukoronowani,
wołający: Błogosławiony jesteś, Panie Boże ojców naszych.

Teotokion: Poczęcie nieporównywalne i dziewictwo niewypowiedziane
miałaś, czysta jedyna, Władcę wcielonego i ciałem ukrzyżowanego,
któremu śpiewając wołamy: Błogosławiony jesteś, Panie Boże
ojców naszych.

Inny kanon.

Hirmos: Jak dawno temu zesłałeś rosę trzem pobożnym
młodzieńcom, wrzuconym do chaldejskiego pieca, tak oświeć
światłem Bóstwa i nas, wołających: Błogosławiony jesteś, Boże
ojców naszych.

Modlę się do Ciebie, Matko Boża, czysta i nieskalana, skalany
ciałem i duszą, nieszczęsny z powodu nieczystych czynów, mając
nadzieję, Władco, na Twoje miłosierdzie, Ty ulituj się nade mną,
Przeczysta.

Grzechów moich jest mnóstwo, Przeczysta, doświadczam zła, które
bardzo mnie atakuje i ciągnie w głębię rozpaczy: Przeczysta
Władczyni, wybaw mnie ginącego i okropnie zatapianego.

Zmiłuj się nad moją duszą upokorzoną złymi czynami, Dobra, i
skieruj mnie na drogę pokuty, popraw ku czynieniu pragnień Twego
Syna i wybaw z męki.

Mnóstwem zlitowań Twojej łaskawości odrzuć mnóstwo naszych
grzechów, Dobra, bądź ku pożytecznej zamianie bezustannie
wołającym: Błogosławiony jest owoc Twego łona, Przeczysta.

Pieśń 8

Hirmos: Stojący pobożnie młodzieńcy, objęci przez pożerający
płomień, pozostali nienaruszeni, śpiewając Bożą pieśń:
Błogosławcie Pana wszystkie dzieła Pańskie i wywyższajcie Go na
wszystkie wieki.

Ludzie niepokorni i nierozumni zechcieli ukrzyżować Ciebie, wielce
pokornego, osądzają na śmierć, ale dobrowolnie umierając, Słowo,
ożywisz śpiewających Tobie i wywyższających na wieki.

Rozpostarłeś na krzyżu dłonie, Władco, uleczając ręce
pierwszego stworzonego człowieka, niepowstrzymanie wyciągnięte ku
pokarmowi drzewa, a widząc Ciebie słońce z lękiem skryło
promienie i zatrzęsło się całe stworzenie.

Męczennikom: Promieniami świętych walk wyleczyliście strumienie
niegodziwości, wysuszyliście bezbożność, cierpiętnicy, i
wytoczyliście źródła uleczeń, obmywając skalanie żądz i
obficie napajając serca wiernych.

Męczennikom: Upodobniwszy się do czcigodnych cierpień Pana i
naśladując Boże przykazania, cierpiętnicy, staliście się
współobywatelami bezcielesnych, módlcie się teraz do Boga, aby
wszystkich was czczących zapisał na wszystkie wieki w niebieskim
mieście.

Teotokion: Wszyscy wierni nazywamy Ciebie, Bogurodzico, złotą
rączką i świecznikiem, ołtarzem i berłem, Bożą górą i
obłokiem, pałacem Króla i ognistym tronem, która po zrodzeniu
zachowałaś dziewictwo.

Inny kanon.

Hirmos: W płomień do dzieci hebrajskich zstąpił Bożą mocą i
okazał się Panem, kapłani błogosławcie i wywyższajcie na
wszystkie wieki.

Gorycz rozkoszy przeszedłszy wszystkie cielesne zmysły strasznie
kala moją duszę i pociąga do śmierci: Władczyni moja, bądź mi
zbawieniem!

Tobie oddaję, Władczyni, serce, duszę i ciało, nie mam bowiem
innej nadziei poza Tobą, od której otrzymam miłosierdzie, przeto
daj mi obficie Twoje łaski.

Wąż podpełznął do mnie z jadem i rozkoszą ciała okrutnie zabił
moją nieszczęsną duszę, lecz ożyw ją przeciwnymi lekarstwami,
Czysta, Twoimi modlitwami.

Pokrywa mnie okropna noc grzechów, święta Władczyni, nie mam
bowiem świecy oświecającej duszę olejem łask, przeto zostałem
wyrzucony z pałacu Władcy.

Także śpiewamy Pieśń Bogurodzicy: Uwielbia dusza moja Pana.

Pieśń 9

Hirmos: W cieniu Prawa i w Piśmie widzimy, wierni, obraz: Wszelkie
niemowlę płci męskiej otwierające łono jest święte Boga, przeto
uwielbiamy pierworodne Słowo Ojca niemającego początku,
pierworodnego Syna Matki nieznającej męża.

Na krzyżu zostałeś przygwożdżony, Jezusie, który na nicości
umocniłeś całą ziemię, mnie grzęznącego w brudzie grzechów z
powodu złych zwyczajów, jako dobry ulitowawszy się, Chryste,
wyprowadziłeś i uczciłeś przez swoją haniebną śmierć, wielce
miłosierny.

Widziany byłeś, Boże niewidzialny z natury, ciałem podnoszony, aby
od wrogów niewidzialnych wybawić świat widzialny i będących na
ziemi uczynić wspólnikami nieba, Chryste, wysławiających panowanie
majestatu Twojej władzy.

Męczennikom: Wojsko święte, podobne do świętych aniołów i
wybrane, raj mający pośrodku Chrystusa – drzewo życia,
najpiękniejszy czcigodny stan Kościoła, chwalebni cierpiętnicy,
pokazaliście się Zbawcy.

Męczennikom: Nas na ziemi was wspominających wspominajcie święci,
radośnie stojąc przed tronem Władcy i stamtąd świętymi zorzami
obficie nas oświecacie, abyśmy otrzymali odpuszczenie win.

Teotokion: Światła widząc Twoje ukrzyżowanie, Zbawco mój, zaszły
i jakże to zgromadzenie żydowskie nie zaszło wydawszy Ciebie na
śmierć, Przywódcę życia? – wołała Bogurodzica, którą
nieustannie wielbimy.

Inny kanon.

Hirmos: Ciebie, krzew gorejący i świętą Dziewicę, Matkę
Światłości i Bogurodzicę, nadzieję nas wszystkich uwielbiamy.

Oczyściwszy skalanie pożądliwych zamysłów mego rozumu, Czysta,
przyodziej mnie w świetlistą szatę niecierpiętliwości.

Otwórz mi Boże wejścia pokuty, Dziewico, zamykając wejścia moich
żądz i rozkoszy, powstrzymując je Twoją mocą.

Usłysz głos mego jęczenia i głos mego płaczu, Dziewico
nieskalana, daj oczyszczenie i zbawienie nieszczęsnej mojej duszy.

Cały rozpaczam, nieszczęsny, wątpię myśląc o moich złych
czynach, przeto ulituj się, Władczyni, i zbaw mnie.

Także: Zaprawdę godne to jest, ektenia i fotagogikon.

Na stichownie stichery ku czci krzyża, ton 3:

Drzewo nieposłuszeństwa wyrosło śmiercią dla świata, drzewo zaś
krzyża życiem i niezniszczalnością, przeto kłaniamy się
ukrzyżowanemu na tobie Panu, aby zajaśniała na nas Światłość
Twego Oblicza.

Stichos: Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich.

Zawiścią słodyczy zostałem wygnany, upadłem okropnym upadkiem,
ale nie pogardziłeś mną, Władco, przyjąwszy ze względu na mnie
to, co jest moje, zbawiasz mnie krzyżowany i wprowadzasz do chwały,
Wybawicielu mój, chwała Tobie.

Stichos: Niech będzie światłość Pana Boga naszego nad nami, i
dzieło rąk naszych udoskonal w nas, i dzieło rąk naszych umocnij.

Przyjdźcie wszyscy ludzie, uczcijmy pamięć świętych
cierpiętników, albowiem byli widowiskiem dla aniołów i ludzi,
przyjęli od Chrystusa korony zwycięstwa i modlą się za dusze
nasze.

Chwała, i teraz. Stauroteotokion: Widząc zrodzonego przez siebie
powieszonego na drzewie Nieskalana krzycząc wołała: Słodkie moje
Dziecię, gdzie zaszło Twoje świetliste piękno, czyniącego dobro
rodzajowi ludzkiemu.

Także: Dobrze jest. Trisagion. Po: Ojcze nasz, troparion, ektenia,
pierwsza godzina i rozesłanie.

W piątek na Liturgii Błogosławieństwa. Ton 3:

Stichos: Błogosławieni czyniący pokój, albowiem oni synami Bożymi
będą nazwani.

Praojca Adama, który odrzucił Twoje przykazanie, Chryste,
wypędziłeś z raju, zaś łotra na krzyżu gorąco wyznającego
Ciebie umieściłeś w nim, wołającego: Wspomnij mnie, Zbawco, w
królestwie Twoim.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Widząc Ciebie, Słońce Niezachodzące, na krzyżu, słońce
omroczyło swoją światłość, kamienie rozpadły się, Władco,
ziemia zatrzęsła się, a zasłona świątynna rozdarła się
pośrodku, widząc Ciebie, Zbawco, niesprawiedliwie cierpiącego i
przez wszystkich niepoznanego.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Za wszystkich byłeś, Jezusie, prowadzony na śmierć, Życie
żywych, aby Twoimi Bożymi cierpieniami zbawić jako Bóg tego,
który dawno temu zmarł przez pokarm z drzewa i okazał go
mieszkańcem raju, przeto z wiarą sławimy teraz Twoje cierpienia.

Stichos: Radujcie się i weselcie, albowiem zapłata wasza obfita jest
w niebiosach.

Przez cierpienia upodobniliście się, męczennicy, do Chrystusa,
który dobrowolnie za nas ucierpiał i zabrał ludziom hańbę, przeto
licznymi mękami pokonaliście wroga i otrzymaliście wyższą
chwałę i jesteście pobożnie sławieni.

Chwała. Pokłońmy się, wszyscy wierni, Ojcu i Synowi, i
Pocieszycielowi Duchowi prawemu, jednej zasadzie i chwale, wspaniale
śpiewając prawowiernym rozumem zawołajmy: Wspomnij nas w
królestwie Twoim.

I teraz. Nieskalana widząc swego Syna dobrowolnie cierpiącego
ciałem męki na krzyżu, smuciła się i płacząc wołała: Biada
mi, Dziecię moje, jakże to umierasz, który chcesz ożywić
umarłych.

