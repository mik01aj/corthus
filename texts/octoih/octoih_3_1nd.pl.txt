TON 3

W SOBOTĘ WIECZOREM NA MAŁYCH NIESZPORACH,

do: Panie, wołam do Ciebie, dodajemy trzy stichery zmartwychwstania.
Ton 3:

Stichos: Od straży porannej do nocy, od straży porannej niech Izrael
ma nadzieję w Panu.

Przez Twój krzyż, Chryste Zbawco, zniszczona została władza
śmierci i diabła matactwo zniszczone, rodzaj zaś ludzki przez
wiarę zbawiony zawsze Tobie pieśń przynosi.

Wszystko zostało oświecone przez Twoje zmartwychwstanie, Panie, i
znowu otwarty został raj. Całe zaś stworzenie sławiąc Ciebie,
zawsze Tobie pieśń przynosi.

Sławię moc Ojca i Syna, opiewam władzę Świętego Ducha,
nierozdzielne i niestworzone Bóstwo, Trójcę współistotną,
królującą na wieki wieków.

Chwała, i teraz. Teotokion dogmatikon, ton 3: Jakże wielki to cud,
Dziewica porodziła i zrodzony jest Przedwiecznym Bogiem, objawione
zostało to zrodzenie i dokonane w nadprzyrodzony sposób. O straszna
tajemnico! Jeśli to, co można pomyśleć pozostaje
niewypowiedzianym, to i widzialne jest nie do pojęcia.
Błogosławiona jesteś, Przeczysta córo, córko ziemskiego Adama i
Najwyższego Boga Matko. Módl się do Niego, aby zbawił dusze nasze.

Także: Pogodna Światłości, następnie Prokimenon: Pan
zakrólował, w majestat jest obleczony. Stichos: Obleczony jest Pan,
przepasany potęgą. Także: Pozwól, Panie, w wieczór ten. Kapłan
nie mówi ektenii, lecz śpiewamy:

Na stichownie sticherę zmartwychwstania, ton 3:

Twoją męką, Chryste, zamroczyłeś słońce i światłością Twego
zmartwychwstania wszystko oświeciłeś. Przyjmij naszą wieczorną
pieśń, Przyjacielu człowieka.

Także trzy teotokiony prosomiony, ton 3:

Stichos: Wspomnę imię Twoje w każdym pokoleniu i pokoleniu.

Znamy Ciebie jako mądrą arkę, noszącą tablice napisane przez
Boga, naszego Prawodawcę i Stwórcę, do którego módl się, aby
zbawił dusze nasze.

Stichos: Posłuchaj, córko, spójrz, i nakłoń ucha Twego.

Na ziemi Ciebie, Czysta, niebem okazuje Ten, który w łono Twoje
wcielił się, Bóg Słowo, przyjął ciało mając niewidzialną
naturę i zsyła na wszystkich nieśmiertelną rosę, Nieznająca
męża.

Stichos: Możni narodu będą błagać przed obliczem Twoim.

Przez Twe modlitwy mamy zbawienie i zawsze przez nie, Dziewico,
unikamy bied i burzy pokus, przeto prosimy, módl się nieustannie za
nami, aby zostały zbawione dusze nasze.

Chwała, i teraz. Teotokion: Przez Ciebie znamy odnowione życie i
nową ludzką naturę, Przeczysta Matko, w łonie Twoim zmieścił
się Stwórca stworzeń i podniósł nas z otchłani, i śmierci, i
dał nam życie wieczne, przeto śpiewamy Tobie, wieczna Dziewico:
Raduj się, nadziejo wszystkich krańców ziemi i Orędowniczko, i
Odnowo. Raduj się, bowiem przez zmartwychwstanie Twego Syna wszystko
zostało oświecone i światu dano wielkie miłosierdzie.

Także: Teraz pozwalasz odejść. Trisagion. Po: Ojcze nasz, troparion
zmartwychwstania. Chwała, i teraz, teotokion i rozesłanie.

W SOBOTĘ NA WIELKICH NIESZPORACH,

do: Panie, wołam do Ciebie dodajemy trzy stichosy i śpiewamy
stichery zmartwychwstania, ton 3.

Stichos: Wyprowadź z ciemnicy duszę moją, abym wysławiał imię
Twoje.

Przez Twój krzyż, Chryste Zbawco, zniszczona została władza
śmierci i diabła matactwo zniszczone, rodzaj zaś ludzki przez
wiarę zbawiony zawsze Tobie pieśń przynosi.

Stichos: Sprawiedliwi oczekują mnie, aż Ty dasz mi odpłatę.

Wszystko zostało oświecone przez Twoje zmartwychwstanie, Panie, i
znowu otwarty został raj. Całe zaś stworzenie sławiąc Ciebie,
zawsze Tobie pieśń przynosi.

Stichos: Z głębokości wołam do Ciebie, Panie, Panie, usłysz głos
mój.

Sławię moc Ojca i Syna, opiewam władzę Świętego Ducha,
nierozdzielne i niestworzone Bóstwo, Trójcę współistotną,
królującą na wieki wieków.

Inne stichery Anatoliosa, ton 3:

Stichos: Niech uszy Twoje będą uważne na głos modlitwy mojej.

Krzyżowi Twemu czcigodnemu kłaniamy się, Chryste, i
zmartwychwstanie Twoje opiewamy i sławimy, bowiem Twoją raną
wszyscy zostaliśmy uleczeni.

Stichos: Jeśli będziesz pamiętał o nieprawościach, Panie, Panie,
któż się ostoi? Ale u Ciebie jest oczyszczenie.

Śpiewamy Zbawcy zrodzonemu z Dziewicy, bowiem dla nas został
ukrzyżowany i zmartwychwstał trzeciego dnia, dając nam wielkie
miłosierdzie.

Stichos: Dla imienia Twego cierpiałem, Panie, cierpiała dusza moja
dla słowa Twego, dusza moja ma nadzieję w Panu.

Chrystus zstąpił do będących w otchłani głosząc i mówiąc:
Bądźcie odważni, teraz zwyciężyłem, Ja jestem zmartwychwstanie,
Ja was wyprowadzę zniszczywszy bramy śmierci.

Stichos: Od straży porannej do nocy, od straży porannej niech Izrael
ma nadzieję w Panu.

Stojąc, niegodni, w przeczystym domu Twoim, zanosimy wieczorną
pieśń, z głębokości wołając, Chryste Boże: Oświeciwszy świat
Twoim zmartwychwstaniem trzeciego dnia, wyrwij lud Twój z ręki
wrogów Twoich, Przyjacielu człowieka.

Inne stichery ku czci Najświętszej Bogurodzicy, autorstwa Pawła z
Amorium, które śpiewamy, gdy nie ma Menei, ton 7:

Prosomion: Dzisiaj Judasz czuwa.

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Miłosierna, łaskawa dla mnie Dziewico, wysłuchująca, gdy
przyzywamy Boską Twoją łaskę we wszystkich zaprawdę zdarzeniach.
Całą bowiem nadzieję duszy mojej złożyłem na Ciebie i we
wszystkim mam nadzieję w Bożej Opatrzności. Ty też uczyń mnie
godnym przyszłej chwały i Bożego życia.

Stichos: Chwalcie Pana wszystkie narody, wysławiajcie Go wszyscy
ludzie.

Bogurodzico, rozpaliły się we mnie węgle moich pokus i postarzałem
się bardzo z powodu gniewu, gwałtowności, pijaństwa, nierządu, z
pożądania bogactw i twardości serca, z nudy i udręczenia, z
próżnej pychy i podeptania sumienia, z których wybaw duszę moją,
proszę, Władczyni, i zbaw mnie.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Wszyscy z czystym sumieniem przypadamy do Bogurodzicy, wołając
nieustannie z głębi serca: Władczyni święta, wybaw wszystkich od
gniewu i ucisku, bied i upadków, gdyż Ciebie mamy jako mur warowny i
umocnienie przez Ciebie zbawieni pod opiekę Twoją przybiegamy.

Chwała, i teraz. Teotokion: Jakże nie dziwić się Twemu Bożemu
zrodzeniu, Przeczysta? Nie przyjęłaś bowiem, Najczystsza, pokusy
mężczyzny, zrodziłaś bez ojca Boga w ciele, Przedwiecznie z Ojca
zrodzonego bez matki, który nie doznał żadnej zmiany, lub
pomieszania, ale cechy obu natur zachował w całości. Przeto, Matko
Dziewico, Władczyni, módl się do Niego, aby zbawił dusze
prawowiernie Ciebie wyznających, Bogurodzico.

Także wejście z kadzielnicą. Pogodna Światłości, prokimenon i
ektenie.

Na stichownie stichery zmartwychwstania, ton 3:

Męką Twoją, Chryste, omroczyłeś słońce i światłością Twego
zmartwychwstania wszystko oświeciłeś. Przyjmij, Przyjacielu
człowieka, naszą wieczorną pieśń.

Według alfabetu:

Stichos: Pan zakrólował, w majestat jest obleczony. Obleczony jest
Pan, przepasany potęgą.

Twoje życiodajne powstanie, Panie, oświeciło cały świat i Twoje
zniszczone stworzenie wezwało do nieśmiertelności. Przeto wyrwani z
klątwy Adama śpiewamy: Wszechwładny Panie, chwała Tobie.

Stichos: A świat, który umocnił, nie zachwieje się.

Oto Bóg niezmienny cierpiąc w ciele zmienił świat. Jego to
stworzenie nie mogąc znieść widząc wiszącym, z bojaźnią pada na
kolana i łkając śpiewa Twoim cierpieniom: Zstąpiłeś bowiem do
otchłani, zmartwychwstałeś trzeciego dnia, dając światu życie i
wielkie miłosierdzie.

Stichos: Domowi Twemu, Panie, przystoi świętość po wszystkie dni.

Aby rodzaj nasz wybawić ze śmierci, Chryste, przecierpiałeś
śmierć i trzeciego dnia powstałeś z martwych, i ze sobą
wskrzesiłeś tych, którzy rozpoznali Ciebie jako Boga, i świat
oświeciłeś, Panie, chwała Tobie.

Chwała, i teraz. Teotokion: Bez nasienia z Ducha Bożego, z woli Ojca
poczęłaś Syna Bożego, z Ojca bez matki będącego przed wiekami,
dla nas z Ciebie bez ojca będącego w ciele zrodziłaś i dziecię
mlekiem karmiłaś. Przeto nie przestawaj błagać, aby zostały
wybawione z nieszczęść dusze nasze.

Także: Teraz pozwalasz odejść. Trisagion. Po: Ojcze nasz, troparion
zmartwychwstania, ton 3:

Niech się weseli niebo, niech się raduje ziemia, bowiem Pan uczynił
panowanie prawicą Swoją, śmiercią zdeptał śmierć, stał się
pierworodnym umarłych, wybawił nas z łona otchłani i dał światu
wielkie miłosierdzie.

Chwała, i teraz. Teotokion: Śpiewamy Tobie, Bogurodzico Dziewico,
orędowniczko zbawienia rodzaju naszego, w ciele bowiem z Ciebie
przyjętym Syn Twój i Bóg nasz na krzyżu przyjął cierpienie i
wybawił nas ze zniszczenia jako Przyjaciel człowieka.

W SOBOTĘ NA POWIECZERZU,

Kanon ku czci Najświętszej Bogurodzicy. Ton 3.

Pieśń 1

Hirmos: Dawno temu z woli Bożej wody w jedno zebrawszy miejsce
rozdzielił morze dla ludu izraelskiego, oto Bóg nasz pełen chwały,
Jemu jednemu śpiewajmy, albowiem się wysławił.

Jako Matkę Bożą Ciebie w Duchu Bożym z woli Ojca okazaną,
koronujemy wierni czystymi pieśniami, przeczysta Oblubienico Boża, i
z archaniołem witamy Ciebie pieśniami, na nasze zbawienie.

Z żebra Adama stworzona została Ewa dawno temu przez Boga, zaś z
łona Bogurodzicy objawił się Chrystus, Bóg nasz, który bez zmiany
wcielił się, Przedwieczny stał się w czasie.

Chwała. Ten, który łono Ewy osądził, aby w bólach rodziło
owoce, w łonie Twoim zamieszkał, Dziewico czysta, będąc naszym
Bogiem, w ciele objawił się w sposób przewyższający Słowo i
rozwiązał dług Pramatki.

I teraz. W głębię rozpaczy wpadłszy przez brzemię grzechów,
gorliwie wołamy do Ciebie, Bogurodzico: Władczyni, pomóż
zatapianym przez złe czyny grzechów, Ciebie bowiem Jedyną mamy jako
nadzieję po Bogu.

Pieśń 3

Hirmos: Ty, który wszystko przywiodłeś do istnienia Słowem
stwarzając, Duchem spełniając, Wszechwładco Najwyższy, w Twojej
miłości umocnij mnie.

Ciebie przedstawiała laska Aarona, która zakwitła bez wody,
Bogurodzico przeczysta, bez nasienia rodzisz bez zmiany wcielonego
Boga.

Ciebie, noszącą Boży ogień, jako świecznik prorok przewidział w
duchu, Przeczysta, przynoszącą wonność będącym w świecie i
życie wieczne.

Chwała. Przystąpmy do archanioła Gabriela, głosząc Dziewicy w
pieśniach: Raduj się, przez Ciebie rozwiązane zostało osądzenie
klątwy Prarodziców.

I teraz. Ciebie, przeczysta Bogurodzico, mamy grzeszni jako mur
zbawienia, nie gardź, Władczyni, i nie zawstydzaj naszych modlitw.

Pieśń 4

Hirmos: Dałeś nam, Panie, wielką miłość, Jednorodzonego bowiem
Twego Syna za nas na śmierć wydałeś. Przeto wołamy Tobie z
dziękczynieniem: Chwała mocy Twojej, Panie!

Dawno temu Habakuk w duchu widział Ciebie jako górę duchową i
cień cnót, głosząc, że z południa przyjdzie Słowo i z Ciebie,
Przeczysta, weźmie, ciało.

Daniel widział Ciebie jako wielką górę niesieczoną, nowe prawo
okazujące czystość Twego dziewictwa, Władczyni, od której kamień
sam się odsiecze, Chrystus Słowo, niszcząc oszustwo bożków.

Chwała. Dawid ogłosił Ciebie jako cudną górę i w obłokach,
bowiem Jednorodzony Syn Ojca zechciał wcieliwszy się zamieszkać w
Tobie, Czysta, przeto wołamy do Ciebie w duchu: Raduj się!

I teraz. Jesteś dobrą i gorącą wspomożycielką grzeszników i
pokornych, Bogurodzico przeczysta Władczyni, wybawiaj Twoje sługi z
nieszczęść, smutków i grzechów.

Pieśń 5

Hirmos: Gdy Izajasz zobaczył na tronie wywyższonego Boga,
podnoszonego przez aniołów chwały, zawołał: O, ja skalany, a
przecież przewidziałem wcielającego się Boga, Światłość
niezachodzącą, rządzącego światem.

Laska Jessego wydała kwiat niewiędnący, Dziewicę Marię, która
Boga niemającego początku z Ducha Bożego i Ojca zrodziła bez
nasienia, który zapanował na pogańskimi królestwami, w nim narody
mają nadzieję.

Książę pokoju przyjdzie na tron Dawidowy, królując z Ciebie,
Bogurodzico, jako wcielony Bóg. O cudzie! Rozwiązawszy walki
książąt Moabu potcze i Ciebie okazał rodzącą Króla.

Chwała. Twoje nieskalane piękno, z którego Chrystus w ciało
przyoblecze się bez nasienia, Dziewico, Izajasz okazując, wołał:
Pan Chwały idzie na lekkim obłoku i rozpędzając ciemność
oszustwa oświeci nas.

I teraz. Z Ducha Świętego poczęłaś Słowo jednoistotne Ojcu,
Dziewico, i zrodziłaś Je w dwóch naturach, Boga doskonałego i
doskonałego człowieka, którego objawienie się w ciele czcimy z
wiarą.

Pieśń 6

Hirmos: Ogromna otchłań grzechów otoczyła mnie i słabnie mój
duch, lecz Ty, Władco, wyciągnij wszechwładną Twoją prawicę i,
dobry Sterniku, zbaw mnie, jak Piotra.

Mądry opisywał Ciebie jako łoże, przez wszystkich opiewaną, na
którym spocznie Bóg wcielający się z Ciebie w Hipostazie i
wysławi Ciebie, zrodzony bez pomieszania natur.

Byłaś dla Słowa jak wybrana szata, Dziewico opiewana przez
wszystkich, jak purpurę Bożą z Ciebie ciało przyjąwszy
zakrólował, wspaniale odziewając się.

Chwała. Byłaś mieszkaniem Bożego połączenia, Oblubienico
Dziewicza, jaśniejsza od złota, przez Ciebie bowiem Bóg stał się
człowiekiem i Bóg jako człowiek rozmawiał z człowiekiem.

I teraz. Uśmierć herezje nieczystych, głoszone przeciwko Tobie,
Dziewico opiewana przez wszystkich, albowiem zawiścią dyszą widząc
przesławne podobieństwo Twego obrazu.

Także: Panie, zmiłuj się, trzy razy. Chwała, i teraz.

Katyzma poetycka, ton 3:

Z gorącą wiarą wołam do Ciebie, Bogurodzico, niegodnymi ustami i
skalanym sercem: Wybaw mnie pogrążonego w grzechach, ulituj się nad
umarłym z rozpaczy, aby zbawiany wołał do Ciebie: Raduj się,
Dziewico, pomocnico chrześcijan.

Pieśń 7

Hirmos: Dawno temu złotemu posągowi, perskiemu bożkowi dzieci nie
pokłoniły się, śpiewając trzej w środku pieca: Ojców Boże,
błogosławiony jesteś.

Krzew i płomień swoiście połączyły się i oba okazały się
niezniszczalne, Ciebie wyraźnie przedstawiając Dziewico, bowiem
zrodziłaś Boga i jesteś Dziewicą.

Runo i rosa wzajemnie przedstawiają Twoje zrodzenie, Ty bowiem jedyna
Boże Słowo nosiłaś w łonie jako deszcz, Dziewico Matko.

Chwała. Ogień mego grzechu bardziej od gehenny wybuchnął
płomieniem, wygaś go Twoim miłosierdziem, Czysta, kierując mnie
przez pokutę ku Światłości.

I teraz. Okazanie Twojej postaci, Bogurodzico przeczysta, czcząc jako
pierwszy obraz Twego wspomożenia i opieki, jakie wszyscy mamy przed
Bogiem.

Pieśń 8

Hirmos: Piec babiloński nie spalił dzieci, ani też ogień Bóstwa
nie zniszczył Dziewicy, przeto wraz z dziećmi zawołajmy, wierni:
Błogosławcie Pana dzieła Pańskie.

Ciebie Ojciec zechciał jako Oblubienicę nieznającą małżeństwa
znaleźć jako wspaniały kwiat pośród cierni, światłością
dobroci błyszczącą Duchem Bożym, jako mieszkanie dla Syna.

Świętszą od najwyższych mocy Dziewicę nieskalaną bez wahania
sławię jawnie, bowiem ich Stwórcę w łonie nosiła, który bez
pomieszania połączył ze sobą ciało przyjęte od Ciebie.

Chwała. Zachowując nienaruszone dziewictwo zaprawdę okazałaś się
Matką Bożą, z Ojca woli będąc Oblubienicą i niezniszczalnym
mieszkaniem Ducha Chwały.

I teraz. Ten, który z natury jest niematerialnym i niewidzialnym
Bogiem, w niewypowiedziany i nadprzyrodzony sposób rodzi się jako
człowiek ze świętej Dziewicy, dwie mając natury w jednej
Hipostazie, w której widziany jest zapisany.

Pieśń 9

Hirmos: Niezwykły i Boży cud, przez zamknięte drzwi Dziewicy jawnie
przechodzi Pan, bezcielesny w czasie wejścia i nagi w czasie
wyjścia, przyobleczony w ciało pozostawił zamknięte drzwi. Przeto
Dziewicę jako Bożą Matkę niewypowiedzianie wywyższamy.

Święty owoc świętego korzenia, bowiem niepłodna, uświęcona
przez prawo Boże Ojca, rodzi niewiędnące życie, Bogurodzicę
Dziewicę, i raduje się Anna, przyjmując w starości Dziecię,
Bożą Matkę, którą sławimy.

Nowe zrodzenie i Boże Twego świętego i noszącego Boga łona,
Czysta, w nim bowiem napisany został Bożym palcem obraz człowieka,
święty Syn wciela się z Ducha Świętego, a my wielbimy Go jako
Boga i człowieka bez pomieszania.

Chwała. Woła do mnie wszelki Sąd, bowiem czyny grzesznych moich
poczynań sprawiają, że boleję i jęczę, a cała dusza jest
przekonana o czekającej ją karze i drży przed płomieniem gehenny,
z którego wybaw mnie przed końcem Twoimi modlitwami, Władczyni.

I teraz. Po zrodzeniu okazałaś nienaruszoną, Czysta, bez zmiany
bowiem Stwórcę wszystkich urodziłaś w ciele, Bogurodzico, w
nadprzyrodzony sposób jako człowieka, który nie odstąpił od
natury Ojca i pozostałaś Dziewicą przez Ducha Bożego, przeto
sławiąc Ciebie pieśń układamy.

Także: Zaprawdę godne to jest. Trisagion. Kontakion zmartwychwstania
i rozesłanie.

W NIEDZIELĘ O PÓŁNOCY,

Kanon ku czci Świętej Trójcy,

mający akrostych: Chwalę Trójco Ciebie, jedną zasadę Bożą.
Mitrofana. Ton 3.

Pieśń 1

Hirmos: Dawno temu z woli Bożej wody w jedno zebrawszy miejsce
rozdzielił morze dla ludu izraelskiego, oto Bóg nasz pełen chwały,
Jemu jednemu śpiewajmy, albowiem się wysławił.

Niepojęta jedno zasado panowania i jedna troista zasado Boga, uczyń
mnie godnym Twojej trójjaśniejącej Światłości, abym zaśpiewał
Tobie, nieustannie śpiewając trójświęte pieśni ustami aniołów.

Wszystkie święte niematerialne zastępy śpiewają jako przyczynie
sprawczej jedynej, trójświetlistej, nieustannie rządzącej
zasadzie, której godnie śpiewamy, mnóstwo ludzi, i z wiarą
sławimy ustami z prochu.

Chwała. Rozumem, Słowem i Duchem teolodzy pięknie i znacząco
nazwą Ciebie, bez cierpienia zrodzenie od niezrodzonego Ojca Syna
oznaczając, Boże, jeden Władco wszystkich, a zarazem także
sławią pochodzenie Ducha Bożego.

I teraz. Jako z natury przyjaciel człowieka, przyjąłeś ludzką
naturę, Boże Słowo, i troista zajaśniała jedna Światłość
jedynego Bóstwa, okazując wysławioną przez wszystkich Tę, która
Ciebie zrodziła, Dziewicę przeczystą.

Pieśń 3

Hirmos: Ty, który wszystko przywiodłeś do istnienia Słowem
stwarzając, Duchem spełniając, Wszechwładco Najwyższy, w Twojej
miłości umocnij mnie.

Potroić dawno temu ilość wody na polanach nakazał Eliasz, obrazowo
ukazując Hipostazy Trójcy, jedyną panującą Bożą zasadę.

Zniszczalne natura ludzi śpiewa Tobie, jedynemu i trójświetlistemu
Stwórcy niezmiennemu, i woła do Ciebie, Władco: Wybaw mnie z
wszelkiej odmiany i zbaw mnie.

Chwała. Równo głosząc słowom prorockim, chwalebni apostołowie i
głosiciele wiary nakazali wiernym sławić równą we wszystkim
Trójcę, Boże wszystkich.

I teraz. Z tronu na wysokościach zstąpił Chrystus, podnosząc
człowieka jako Przyjaciel człowieka, przez Ciebie, Przeczysta,
wszystkim zajaśniała trójsłoneczna Światłość.

Panie, zmiłuj się, trzy razy.

Po trzeciej pieśni katyzma poetycka, ton 3:

Prosomion: Pięknem Twego dziewictwa.

Nadprzyrodzony i jedyny Panie Chryste, zrodzenie Ojca niemającego
początku, i Duchu Boży, zmiłuj się nad Twoimi sługami, wszyscy
bowiem zgrzeszyliśmy, ale od Ciebie nie odstąpiliśmy, przeto
błagamy Ciebie, trójhipostatyczny Panie, jako mającego władzę,
abyś Twoje stworzenie wybawił z wszelkich kłopotów.

Chwała, i teraz. Teotokion: Nadprzyrodzony Bóg i Pan w Ciebie
wcielił się z dobroci, stał się taki jak my i przebywał z nami,
przeto czcząc Go, Bogoczłowieka, Ciebie Przeczystą głosimy jako
nieznającą małżeństwa Bogurodzicę, sławiąc wielki cud Twego
zrodzenia bez nasienia.

Pieśń 4

Hirmos: Dałeś nam, Panie, wielką miłość, Jednorodzonego bowiem
Twego Syna za nas na śmierć wydałeś. Przeto wołamy Tobie z
dziękczynieniem: Chwała mocy Twojej, Panie!

Jako pęd podwójny Ojca, jak z korzenia wyrasta Syn i Duch Prawy,
pędy wspólnej natury i zasadzone przez Boga kwiaty współniemające
początku, albowiem trzy są Światłości Bóstwa (dwa razy).

Chwała. Mnóstwa rozumnych istot nieustannie śpiewają Tobie,
niedocieczonemu Bogu, z którym i my sławimy, wierni, Trójcę
nadprzyrodzoną, zbaw Twoje sługi jako Przyjaciel człowieka.

I teraz. Rozpaliłoś nas swoją miłością, wielce miłosierne
Słowo Boże, które ze względu na nas bez zmiany wcieliło się i
tajemniczo nauczyło nas o jednym trójświetlistym Bóstwie, przeto
sławimy Ciebie.

Pieśń 5

Hirmos: Gdy Izajasz zobaczył na tronie wywyższonego Boga,
podnoszonego przez aniołów chwały, zawołał: O, ja skalany, a
przecież przewidziałem wcielającego się Boga, Światłość
niezachodzącą, rządzącego światem.

Jedynego Pana władającego jako Boga obrazowo widział Izajasz, w
Trzech Osobach sławionego przeczystymi głosami serafinów, posłany
został głosić trójświetlistą Istotę i jedność
trójsłoneczną (dwa razy).

Chwała. Ta, która wszystkich niewidzialnych i widzialnych naturę z
niebytu najpierw powołała, jedność trójsłoneczna, tych, którzy
Ciebie jako jedynego Boga z wiarą opiewają, wybaw z wszelkich pokus,
czyniąc godnymi Twojej chwały.

I teraz. Oblubieniec świetlisty i czysty, Dziewico, sam Bóg, przeto
śpiewamy Tobie z miłością i błogosławimy: Z Ciebie bowiem
zrodził się Chrystus, w dwóch naturach i wolach, który jest jednym
z Trójcy Panem Chwały.

Pieśń 6

Hirmos: Ogromna otchłań grzechów otoczyła mnie i słabnie mój
duch, lecz Ty, Władco, wyciągnij wszechwładną Twoją prawicę i,
dobry Sterniku, zbaw mnie, jak Piotra.

Wędrowiec Abraham stał się godnym obrazowo przyjąć jedynego Pana
w trzech Hipostazach, w nadprzyrodzonych postaciach mężczyzn (dwa
razy).

Chwała. Skieruj serca Twoich sług ku Światłości niedostępnej, o
trójsłoneczny Panie, i jaśnienie Twojej chwały daj naszym duszom,
aby zostały oświecone Twoją niewypowiedzianą dobrocią.

I teraz. Otwórz mi bramy Światłości zrodzonego z Twego łona,
Przeczysta, abym oglądał trójświetlisty promień Bóstwa i
sławił Ciebie, pełną Światłości Władczynię.

Panie, zmiłuj się, trzy razy.

Po szóstej pieśni katyzma poetycka, ton 3:

Prosomion: Bożej wiary.

Bożej natury jednoistotną trójsłoneczną opiewamy władzę i
trójświętymi głosami zawołajmy: Święty jesteś, Ojcze
niemający początku, Święty jesteś Synu współniemający
początku, i Duchu Święty, jedyny nierozdzielny Boże nasz i
wszystkich Stwórco, Przyjacielu człowieka.

Chwała, i teraz. Teotokion. Prosomion:

Cud wielki, jak Nieogarniony mieści się w Twoim łonie, wciela się
i objawia jako człowiek, nie doznając żadnego pomieszania lub
podziału Bóstwa i zmiany Bóstwa, Dziewico najczystsza, przeto
Ciebie jako Bogurodzicę wierni zawsze głosimy i sławimy.

Pieśń 7

Hirmos: Jak dawno temu zesłałeś rosę trzem pobożnym
młodzieńcom, wrzuconym do chaldejskiego pieca, tak oświeć
światłem Bóstwa i nas, wołających: Błogosławiony jesteś, Boże
ojców naszych.

Okaż mnie świątynią Twego trójjaśniejącego Bóstwa, Władco,
całego świetlistym, wyrywając mnie z okropnego omroczenia grzechów
i żądz świetlistymi Twoimi jaśnieniami, Boże ojców naszych,
błogosławiony jesteś.

Głosimy jedną postać Bóstwa w trzech Hipostazach i oddzielnych
cechach, Ojca i Syna, i Ducha, wołając: Błogosławiony jesteś,
Boże ojców naszych.

Chwała. Objawił się Abrahamowi trójhipostatyczny Bóg przy dębie
w Mambre dawno temu, za wędrowanie dając z miłosierdzia Izaaka jako
nagrodę, a my Jego i teraz sławimy jako Boga ojców naszych.

I teraz. Objawił się na ziemi wspaniale z Twego dziewiczego i
przeczystego łona, i był człowiekiem Stwórca wszystkiego,
przebóstwiając nas, błogosławiona nieskalana Bogurodzico
przeczysta.

Pieśń 8

Hirmos: Stojący pobożnie młodzieńcy, objęci przez pożerający
płomień, pozostali nienaruszeni, śpiewając Bożą pieśń:
Błogosławcie Pana wszystkie dzieła Pańskie i wywyższajcie Go na
wszystkie wieki.

Z niemającego początku Ojca jak z korzenia Słowo i Duch
współniemający początku, jako odrośle nadprzyrodzonej zasady
Bożej pokazują jedyną chwałę i moc Trójcy, którą wszyscy
wierni opiewamy na wieki (dwa razy).

Chwała. Rządzisz Twymi świetlistymi zastępami niebieskimi,
nieustannie opiewany trójświętymi pieśniami Bożymi, Ojcze, Słowo
współobrazie i Duchu, trójświetlista władzo równej mocy, przeto
śpiewamy Tobie na wszystkie wieki.

I teraz. Przepowiednie prorockie z daleka widząc Twoje zrodzenia,
Bogurodzico, wysławiały Ciebie, bowiem bez nasienia rodzisz
Nadprzyrodzonego, Władczyni, a my zgodnie Go opiewamy jako Pana i
wywyższamy na wszystkie wieki.

Pieśń 9

Hirmos: Niezwykły i Boży cud, przez zamknięte drzwi Dziewicy jawnie
przechodzi Pan, bezcielesny w czasie wejścia i nagi w czasie
wyjścia, przyobleczony w ciało pozostawił zamknięte drzwi. Przeto
Dziewicę jako Bożą Matkę niewypowiedzianie wywyższamy.

Widząc chwałę trójjaśniejącą widzący Boga zastępy
bezcielesnych jawnie na skrzydłach chcą podnieść się w górę,
bardzo czcząc niedostępną Światłość i nieustannie w pieśniach
wołają, a my z nimi zgodnie, jedyna Trójco, sławimy Ciebie (dwa
razy).

Chwała. Nienasyconą miłością i na ziemi otrzymaną od Ciebie
duchową i rozumową duszą, z całego serca śpiewamy Tobie Władco,
Boże wszystkich, jedyna zaiste naturo w trzech Osobach, przeto ulituj
się nad nami jako wielce miłosierny, Szczodry.

I teraz. Okaż mnie świątynią jednej zasady i trójświetlistej
Twojej Bożej zasady, Dawco Światłości, abym w czystości służył
Tobie, Stwórcy wszystkiego, i duchowo widział Twoją
niewypowiedzianą chwałę, dla modlitw jedynej Bogurodzicy, którą
godnie wielbimy jako przesławną.

Także triadikony Grzegorza Synaity. Zaprawdę godne to jest, i ciąg
dalszy, jak to napisano pod koniec tej księgi.

W NIEDZIELĘ NA JUTRZNI,

po sześciu psalmach: Pan i Bóg, i objawił się nam, ton 3.
Troparion zmartwychwstania, Chwała, i teraz, teotokion. Także
zwykła recytacja Psałterza.

Po pierwszej recytacji Psałterza katyzmy poetyckie zmartwychwstania,
ton 3:

Chrystus powstał z martwych, pierworodny umarłych, pierworodny
stworzenia i Stwórca wszystkiego, co się stało, upadłą naturę
rodzaju naszego w sobie samym odnowił. Nie masz nad kim panować,
śmierci, bowiem Władca wszystkich zniszczył twoją władzę.

Stichos: Powstań, Panie Boże mój, niech wzniesie się ręka Twoja,
nie zapominaj na zawsze o ubogich Twoich.

Panie, zakosztowawszy w ciele śmierci, gorycz śmierci przeciąłeś
przez Twoje powstanie i człowieka przeciwko niej umocniłeś,
pierwszą klątwę zwycięsko odrzuciłeś, Obrońco życia naszego,
Panie, chwała Tobie.

Chwała, i teraz. Teotokion: Gabriel zadziwił się pięknością
Twego dziewictwa i Twoją jaśniejącą czystością, wołając do
Ciebie, Bogurodzico: Jakąż godną pochwałę przyniosę Tobie,
jakże Ciebie nazwę, wątpię i lękam się. Przeto jako wezwany
wołam do Ciebie: Raduj się, Łaski Pełna.

Po drugiej recytacji Psałterza katyzmy poetyckie zmartwychwstania,
ton 3:

Otchłań ulękła się, Panie, niezmiennego Bóstwa i dobrowolnej
męki Twojej, w obie płacząc: Drżę przed ciałem niezniszczalnej
Hipostazy, widzę Niewidzialnego, który tajemniczo mnie zniewala.
Przeto i ci, których trzymam, wołają: Chwała, Chryste, Twemu
zmartwychwstaniu.

Stichos: Wysławiać będę Ciebie, Panie, całym sercem moim, opowiem
wszystkie cuda Twoje.

Głośmy, wierni, niewypowiedzianą tajemnicę niedoścignionego
ukrzyżowania i niewypowiedzianego powstania. Dziś bowiem śmierć i
otchłań zostały zniewolone, rodzaj zaś ludzki przyodział się w
niezniszczalność. Przeto dziękczynnie wołamy do Ciebie: Chwała,
Chryste, Twemu powstaniu.

Chwała, i teraz. Teotokion: Bogurodzico, tajemniczo zmieściłaś w
łonie Twoim niedoścignionego i nieopisanego, współistotnego Ojcu i
Duchowi. Jedynej i niezmiennej Trójcy moc poznaliśmy przez zrodzenie
Twoje w świecie je sławiąc. Przeto i dziękczynnie wołamy do
Ciebie: Raduj się, Łaski Pełna.

Po Nieskalanych, hypakoe, ton 3:

Anioł jaśniejący dziwiąc się temu, co widzi, zrasza rosą słowa
i mówi niewiastom z wonnościami: Dlaczego żywego szukacie w grobie?
Powstał opustoszywszy groby, zniszczenia zwycięzcę zrozumcie
niezmiennego. Powiedzcie Bogu: Jakże straszne są czyny Twoje,
którymi zbawiłeś rodzaj ludzki.

Anabatmi, ton 3: Antyfona 1:

Uwolniłeś Syjon z niewoli Babilonu i mnie od pożądań przyprowadź
do życia, Słowo.

Siejący w znoju łzami Bożymi, żną kłosy z radością życia
wiecznego.

Chwała, i teraz. Świętemu Duchowi wszelkie dziękczynienie, jak i
Ojcu, i Synowi, współjaśniejącemu, w którym wszyscy żyją i
poruszają się.

Antyfona 2:

Jeżeli Pan nie zbuduje domu cnót, na próżno trudzimy się, gdy
zaś duszę okryje łaska nikt nie zburzy miasta naszego.

Owoc łona, przez Ducha Twoje zrodzenie, Chryste, przez Niego, jak i
przez Ojca zawsze są święci.

Chwała, i teraz. Przez Świętego Ducha zaczyna dojrzewać wszelka
świętość, mądrość realizuje bowiem wszelkie stworzenie. Jemu
więc posłużmy, jest bowiem Bogiem, jak Ojciec i Słowo.

Antyfona 3:

Błogosławieni są lękający się Pana, chodzący drogą przykazań:
spożyją bowiem dające życie owoce.

Wokół stołu Twego rozweselmy się, widząc Twoje, Przywódco
pasterzy, dzieci, niosące gałęzie dobrych uczynków.

Chwała, i teraz. W Duchu Świętym wszelkie bogactwo chwały, od
Niego łaska i życie dla wszystkich stworzeń, z Ojcem jest bowiem
wywyższany i ze Słowem.

Prokimenon, ton 3: Powiedzcie wśród narodów, że Pan zakrólował,
umocnił bowiem świat, że się nie zachwieje. Stichos: Zaśpiewajcie
Panu pieśń nową, śpiewaj Panu cała ziemio. Wszystko, co oddycha,
Ewangelia zmartwychwstania, Zmartwychwstanie Chrystusa zobaczywszy.
Psalm 50.

Kanon ku czci zmartwychwstania. Ton 3.

Pieśń 1

Hirmos: Dawno temu z woli Bożej wody w jedno zebrawszy miejsce
rozdzielił morze dla ludu izraelskiego, oto Bóg nasz pełen chwały,
Jemu jednemu śpiewajmy, albowiem się wysławił.

Ten, który ziemię osądził, aby przestępcy przynosiła jako owoc
ciernie, wieniec cierniowy przyjął z ręki przestępczej, oto Bóg
nasz, który przyjął ciało i klątwę rozwiązał, albowiem
wysławił się.

Zwyciężył i pokonał śmierć, który zmusił śmierć do
ulęknięcia się, cierpiące bowiem przyjął uduchowione ciało, oto
Bóg nasz, który walcząc z prześladowcą wszystkich podniósł,
albowiem wysławił się.

Teotokion: Wszystkie ludy sławią Ciebie jako prawdziwą
Bogurodzicę, która zrodziła bez nasienia, Pan zstąpił bowiem do
uświęconego łona Twego, oto Bóg nasz stał się takim jak my, Bóg
i człowiek z Ciebie narodził się.

Kanon ku czci krzyża i zmartwychwstania. Ton 3.

Hirmos: Nową pieśń śpiewajmy, ludzie, zrodzonemu z Dziewicy na
nasze zbawienie, który w jedno połączył ziemię z niebem, albowiem
się wysławił.

Ród ludzki zniewolony przez prześladowcę, miłośnika grzechu,
Chrystus odkupił Bożą krwią i przebóstwiony odnowił, albowiem
wysławił się.

Jak śmiertelny śmierci zapragnął i, Życia skarbiec, Chrystus jej
zakosztował i jako z natury nieśmiertelny martwych ożywił,
albowiem wysławił się.

Kanon ku czci Najświętszej Bogurodzicy,

mający akrostych: Trzecią pieśń śpiewam Tobie, Bogurodzico.

Hirmos jak w kanonie ku czci zmartwychwstania.

Dziewico, wszelka natura niebieskich mocy zgina kolano przed Wcielonym
w Ciebie, a ze zrodzonymi z ziemi także godnie czyni to otchłań,
albowiem wysławił się.

O, jakież pogodzono w Tobie rzeczy! Bóg jako bez zawiści dawca
łask, który dał nam Ducha Bożego, z Ciebie, córo, przyjął
ciało, albowiem wysławił się.

Katabasja: Otworzę usta moje.

Pieśń 3

Hirmos: Ty, który wszystko przywiodłeś do istnienia Słowem
stwarzając, Duchem spełniając, Wszechwładco Najwyższy, w Twojej
miłości umocnij mnie.

Krzyżem Twoim zawstydzony został niegodny, uczyniwszy bowiem jamę,
którą wykopał, sam w nią wpadł, pokornych zaś róg Chrystus
podniósł swoim zmartwychwstaniem.

Przyjacielu człowieka, głoszenie pobożności ludom jak woda
pokryło morze, powstałeś bowiem z grobu i objawiłeś światłość
Trójcy.

Teotokion: Sławne rzeczy mówiono o Tobie, uduchowione miasto zawsze
królującego, przez Ciebie bowiem, Władczyni, Bóg przebywał ze
zrodzonymi z ziemi.

Inny kanon.

Hirmos: Skruszyłeś wraży łuk i starłeś tarcze mocą swoją,
Władco Chryste, umocnienie nasze, Święty jesteś, Panie.

Święty krzyżu, Ty jesteś oczyszczeniem wszelkiego brudu, gdyż
Jezus Bóg na Tobie rozpostarł ręce.

Wszyscy wierni, kłaniamy się Tobie, grobie, który przyjął życie,
w Tobie bowiem pogrzebany został i powstał Chrystus, zaprawdę Bóg
nasz.

Inny kanon.

Hirmos jak w kanonie ku czci zmartwychwstania.

Lasko z pokolenia Jessego, proroczo zakwitłaś, Dziewico, zajaśniał
nam Chrystus kwiat: Święty jesteś, Panie.

Aby Bożego życia wspólnikami uczynić zrodzonych z ziemi, z
Dziewicy ciało nasze Ty, upokorzywszy się, przyjąłeś: Święty
jesteś, Panie.

Pieśń 4

Hirmos: Dałeś nam, Panie, wielką miłość, Jednorodzonego bowiem
Twego Syna za nas na śmierć wydałeś. Przeto wołamy Tobie z
dziękczynieniem: Chwała mocy Twojej, Panie!

Chryste, z miłosierdzia przyjąłeś cierpienia i rany, cierpiąc
ból uderzeń po policzkach i cierpliwie znosząc oplucia, przez
które uczyniłeś mi zbawienie: Chwała mocy Twojej, Panie!

Poprzez śmiertelne ciało, Życie, stałeś się uczestnikiem
śmierci, ze względu na nasze cierpienia i wzdychania Twych ubogich,
a tego, który podtrzymywał zniszczenie sławnie zniszczyłeś i
wszystkich podniosłeś, albowiem wysławił się.

Teotokion: Wspomnij, Chryste, jak nabyłeś owczarnię Twoim
cierpieniem, przyjmij miłosierne modlitwy Twojej chwalebnej Matki i
nawiedziwszy uciśnionych zbaw owczarnię Twoją, Panie.

Inny kanon.

Hirmos: Przedziwna i niewypowiedziana jest tajemnica Twego zrodzenia,
usłyszałem wieść od Ciebie i uląkłem się, radując się wołam
do Ciebie: Chwała mocy Twojej, Przyjacielu człowieka.

Przyjacielu człowieka, który stworzyłeś człowieka na swój obraz
i umarłego przez przestępstwo grzechu zbawiłeś ukrzyżowany na
Golgocie.

Martwi, których pochłonęła śmierć odpadli, rozbite zostało też
królestwo zniszczenia otchłani, gdy zmartwychwstałeś z grobu,
Panie.

Teotokion: Czysta Mario, złota kadzielnico, bez pomieszania jeden z
Trójcy wstąpił w Ciebie, Bóg Słowo wcielił się i świat
napełniony został wonnością.

Inny kanon.

Hirmos jak w kanonie ku czci zmartwychwstania.

Władco, który ustawiłeś góry miarą Bożego rozumu, a oto
odsieczony został z Dziewicy kamień: Chwała mocy Twojej,
Przyjacielu człowieka.

Uleczyłeś naszą chorą naturę, Władco, jak najszybciej uczyniwszy
w Dziewicy połączone lekarstwo, Twoje przeczyste Bóstwo i ciało,
Słowo.

Cząstką moją jesteś, Panie, i dziedzictwem upragnionym,
zjednoczywszy mnie w Dziewicy z Twoją Hipostazą, ciałem będąc
Hipostazą.

Pieśń 5

Hirmos: Do Ciebie, Stwórcy wszystkiego, dającego pokój
przewyższający wszelkie rozumienie, modlę się o poranku: Twoje
nakazy są światłością, nimi prowadź mnie.

Zostałeś wydany z zawiści żydów niesprawiedliwemu sędziemu,
Wszechwidzący, i całą sprawiedliwie sądząc ziemię dawnego Adama
wybawiłeś od osądzenia.

Daj Twój pokój Kościołom Twoim, Chryste, niezwyciężoną mocą
krzyża Twego, powstały z martwych, i zbaw dusze nasze.

Teotokion: Arka święta i przestronniejsza od niebios, gdyż
przyjąwszy nieogarnione przez wszystkie stworzenia Słowo Boże,
jedyna okazałaś się zawsze Dziewicą.

Inny kanon.

Hirmos: Na ziemi pojawił się Niewidzialny i z ludźmi zechciał
żyć Niedościgniony, do Ciebie zwracając się z modlitwą poranną
śpiewamy Tobie, Przyjacielu człowieka.

O Chryste mój, włócznią został przebity bok Twój ręką
stworzonego człowieka, a Ty ze zgubnej dla wszystkich klątwy nas
wyzwoliłeś.

Równy Ojcu według natury, świętą świątynię swego przeczystego
i najczcigodniejszego ciała z martwych wskrzesił Chrystus, Zbawca
nasz.

Inny kanon.

Hirmos jak w kanonie ku czci zmartwychwstania.

Słowo Boże, Syn Twój, Dziewico, Stwórca pierwszego Adama, nie jest
stworzeniem, chociaż uczynił sobie z Ciebie ciało uduchowione.

Równy Ojcu Syn Twój, Dziewico, Słowo Boże, doskonała Hipostaza w
dwóch naturach, Jezus Chrystus, doskonały Bóg i człowiek.

Pieśń 6

Hirmos: Ogromna otchłań grzechów otoczyła mnie i słabnie mój
duch, lecz Ty, Władco, wyciągnij wszechwładną Twoją prawicę i,
dobry Sterniku, zbaw mnie, jak Piotra.

Otchłań miłosierdzia i łaska otoczyła mnie poprzez łaskawe Twoje
zstąpienie. Wcieliłeś się bowiem, Władco, i będąc w postaci
sługi przebóstwiłeś i wraz z sobą współwysławiłeś.

Sam śmierci dawca zamarł, uśmierconego widząc ożywionym. Są to
obrazy Twego zmartwychwstania, Chryste, i zwycięstwa Twej przeczystej
męki.

Teotokion: Przeczysta, która jedyna Stwórcy i ludziom, co rozum
przewyższa, wybłagała u Syna Twego miłosiernego dla grzesznych
sług Twoich i obrońcę, Jego za nami błagaj.

Inny kanon.

Hirmos: Dom Jonasza w głębi otchłani był obrazem zmartwychwstania
Twego, a on sam wołał: Wyprowadź ze zniszczenia życie moje,
Przyjacielu człowieka.

Przez rany Ty oszukałeś i zranionych przez otchłań męką krzyża
wskrzesiłeś. Przeto wołam do Ciebie: Wyprowadź ze zniszczenia
życie moje, Przyjacielu człowieka.

Przed Tobą, Chryste, z lękiem otwierają się bramy otchłani,
wraże zaś naczynia zostają rozchwytane. Przeto niewiasty spotkawszy
Ciebie zamiast smutku doznały radości.

Inny kanon.

Hirmos jak w kanonie ku czci zmartwychwstania.

Jednym z nas staje się z niezniszczalnej Dziewicy Ten, który
nierozłączny pozostał ze swoim obrazem, Obrazem był i stał się
człowiekiem niezmienny Bóstwem.

Wybaw mnie, Przeczysta, z otchłani grzechów i burzy pożądań,
jesteś bowiem przystanią i otchłanią cudów dla tych, którzy z
wiarą przybiegają do Ciebie.

Kontakion, ton 3:

Prosomion: Dziewica dzisiaj.

Powstałeś dzisiaj z grobu, Szczodry, i nas wywiodłeś z bram
śmierci. Dzisiaj Adam weseli się i dzisiaj raduje się Ewa, a wraz z
nimi prorocy i patriarchowie razem nieustannie śpiewają Bożej
władzy mocy Twojej.

Ikos: Niechaj weselą się dzisiaj niebo i ziemia, wspólnie w
mądrości niech śpiewają Chrystusowi Bogu, bowiem więźniów
wyprowadził z grobów. Raduje się wspólnie całe stworzenie
przynosząc godne pieśni Stwórcy wszystkiego i naszemu
Wybawicielowi, bowiem dzisiaj ludzi z otchłani wywiódł jako Dawca
życia i na niebiosa podniósł, zniszczył wrogie budowle i bramy
otchłani kruszy Boską władzą mocy swojej.

Pieśń 7

Hirmos: Jak dawno temu zesłałeś rosę trzem pobożnym
młodzieńcom, wrzuconym do chaldejskiego pieca, tak oświeć
światłem Bóstwa i nas, wołających: Błogosławiony jesteś, Boże
ojców naszych.

Rozdarła się piękna zasłona świątyni podczas ukrzyżowania
Stwórcy, objawiając wiernym ukrytą w Piśmie prawdę, dla
wołających: Błogosławiony jesteś, Boże ojców naszych.

Z przebitego boku Twego, Chryste, kroplami Bożej życiodajnej krwi
opatrznościowo kapiącej na ziemię będących z ziemi podniósł,
wołających: Błogosławiony jesteś, Boże ojców naszych.

Triadikon: Wysławmy Dobrego Ducha wraz z Ojcem i Synem Jednorodzonym,
jedyny w trzech początek wierni uczcijmy i jedno Bóstwo, wołając:
Błogosławiony jesteś, Boże ojców naszych.

Inny kanon.

Hirmos: Pełen pychy prześladowca był igraszką młodzieńców,
bowiem jak proch zdeptawszy siedmiokrotny płomień, śpiewali:
Błogosławiony jesteś, Boże ojców naszych.

Słońce nie widziało na krzyżu wiszącego zwykłego człowieka, ale
wcielonego Boga i omroczyło się. Jemu to śpiewajmy: Błogosławiony
jesteś, Boże ojców naszych.

Mocnego Bóstwem przyjęła straszliwa otchłań, Dawcę
niezniszczalności, a dusze sprawiedliwych wołały donośnie:
Błogosławiony jesteś, Panie, Boże ojców naszych.

Teotokion: Przeczysta, okazałaś się skarbnicą najcenniejszego
błogosławieństwa dla czystym sercem Ciebie wyznających,
Bogurodzico, bowiem w Ciebie wcielił się Bóg ojców naszych.

Inny kanon.

Hirmos jak w kanonie ku czci zmartwychwstania.

Król chwały, podtrzymujący moce niebios, który z Ojcem zasiada,
był noszony na rękach Dziewicy: Błogosławiony jesteś, Panie,
Boże ojców naszych.

Silna jest śmierć, ale zjednoczywszy ją ze sobą zniszczyłeś,
będąc Bożym Hipostatycznym ciałem z Dziewicy: Błogosławiony
jesteś, Panie, Boże ojców naszych.

Bogurodzico, wszyscy poznaliśmy Ciebie jako Rodzicielkę Boga, bowiem
zrodziłaś jednego z Trójcy, który w Ciebie wcielił się:
Błogosławiony jest, Przeczysta, owoc łona Twego.

Pieśń 8

Hirmos: Stojący pobożnie młodzieńcy, objęci przez pożerający
płomień, pozostali nienaruszeni, śpiewając Bożą pieśń:
Błogosławcie Pana wszystkie dzieła Pańskie i wywyższajcie Go na
wszystkie wieki.

Rozdarła się zasłona świątyni, gdy krzyż Twój został
postawiony na Golgocie i stworzenie chyli się z bojaźnią,
śpiewając: Błogosławcie Pana wszystkie dzieła Pańskie,
śpiewajcie i wywyższajcie Go na wszystkie wieki.

Powstałeś, Chryste, z grobu i upadłego przez oszustwo przez drzewo
uleczyłeś Bożą mocą, wołającego i mówiącego: Błogosławcie
Pana wszystkie dzieła Pańskie, śpiewajcie i wywyższajcie Go na
wieki.

Teotokion: Okazałaś się świątynią Bożą, miejscem uduchowionym
i arką. Stwórcę bowiem z człowiekiem, Bogurodzico Przeczysta,
pojednałaś i godnie wszystkie dzieła śpiewają Tobie i
wywyższają na wszystkie wieki.

Inny kanon.

Hirmos: Materialnego ognia płomień niematerialnym wiążąc ogniem
Boga widzący młodzieńcy śpiewali: Błogosławcie wszystkie dzieła
Pańskie, Pana.

Słowo niecierpiętliwe, niecierpiące w Bóstwie, cierpi w ciele
Bóg, któremu też śpiewajmy: Błogosławcie wszystkie dzieła
Pańskie, Pana, śpiewajcie i wywyższajcie Go na wieki.

Zasnąwszy jak śmiertelny, zmartwychwstałeś jako nieśmiertelny,
Zbawco, i wybawiasz od śmierci śpiewających: Błogosławcie
wszystkie dzieła Pańskie, Pana, śpiewajcie i wywyższajcie Go na
wieki.

Triadikon: Służymy pobożnie Trójhipostatycznemu Bóstwu,
niewypowiedzianie połączonemu, i śpiewamy: Błogosławcie wszystkie
dzieła Pańskie, Pana, śpiewajcie i wywyższajcie Go na wieki.

Inny kanon.

Hirmos jak w kanonie ku czci zmartwychwstania.

Rozumne zastępy przewyższyłaś jako Matka, będąc blisko Boga:
Błogosławimy, błogosławiona Dziewico, Twoje zrodzenie i
wywyższamy na wszystkie wieki.

Najpiękniejszą dobroć natury pokazałaś, jaśniejące ciało
Bóstwa: Błogosławimy, błogosławiona Dziewico, Twoje zrodzenie i
wywyższamy na wszystkie wieki.

Także Pieśń Bogurodzicy: Uwielbia dusza moja, Pana ze stichosem:
Czcigodniejszą od Cherubinów.

Pieśń 9

Hirmos: Niezwykły i Boży cud, przez zamknięte drzwi Dziewicy jawnie
przechodzi Pan, bezcielesny w czasie wejścia i nagi w czasie
wyjścia, przyobleczony w ciało pozostawił zamknięte drzwi. Przeto
Dziewicę jako Bożą Matkę niewypowiedzianie wywyższamy.

Strasznie jest widzieć Ciebie, Stwórcę, na drzewie podniesione
Słowo Boże, w ciele bowiem cierpiał Bóg za sługi i w grobie
leżał bez oddechu, zmarłych wywiódłszy z otchłani, przeto
Ciebie, Chryste, jako Wszechmocnego wielbimy.

Ze zniszczenia śmiertelnych praojców wybawiłeś, Chryste,
położony zostałeś w grobie jako martwy i życie zakwitło, martwi
powstali, prowadzisz ludzką naturę do światłości i w Bożą
przyoblekasz niezniszczalność. Przeto wielbimy Ciebie, zawsze żywe
źródło światłości.

Teotokion: Okazałaś się świątynią i ołtarzem Bożym, w który
wcielił się Najwyższy i urodził się bez mężczyzny, Najczystsza,
ciała jednak Twego nie otworzył bram. Przeto przez Twoje modlitwy,
Czysta, szybko poddaj pod nasze stopy pogańskie narody.

Inny kanon.

Hirmos: Czysta, zranieni słodką strzałą przeczystego zrodzenia
Twego, dziwimy się Twemu upragnionemu pięknu i w pieśniach
anielskich godnie Ciebie jako Matkę Bożą wielbimy.

Wytoczyłeś ludziom cześć z czci pozbawionej śmierci,
zakosztowałeś jej w ukrzyżowaniu Twym, Zbawco, i mnie, śmiertelnej
istocie, dałeś niezniszczalność, Chryste, jako Przyjaciel
człowieka.

Zbawiłeś mnie powstawszy z grobu, Chryste, podniosłeś i do Ojca
zaprowadziłeś, Rodzica Twego, i posadziłeś po prawicy, z
łaskawości miłosierdzia Twego, Panie.

Inny kanon.

Hirmos jak w kanonie ku czci zmartwychwstania.

Pobożnym wiernym nie wystarczają już odtąd wszelkie pochwały
Twoje, zawsze bowiem z upragnieniem przyjmując pragnienia Boże i
duchowe jako Matkę Bożą Ciebie wielbimy.

Chryste, dałeś nam Orędowniczkę nie do powstydzenia, która Ciebie
zrodziła. Dla Jej miłosiernych modlitw dajesz nam Ducha, Dawcę
łask, od Ojca przez Ciebie pochodzącego.

Po katabasji mała ektenia. Także: Święty Pan Bóg nasz i
eksapostilarion.

Do psalmów pochwalnych dodajemy stichery zmartwychwstania, ton 3:

Stichos: Wypełnij na nich wyrok zapisany, chwała ta będzie dla
wszystkich świętych Jego.

Przyjdźcie wszystkie ludy, poznajcie moc niezwykłej tajemnicy.
Chrystus bowiem, Zbawca nasz, będące na początku Słowo, dla nas
został ukrzyżowany, dobrowolnie pogrzebany i powstał z martwych,
aby wszystko zbawić. Jemu pokłońmy się!

Stichos: Chwalcie Boga w świątyni Jego, chwalcie Go na firmamencie
mocy Jego.

Straże opowiedziały wszystkie cuda Twoje, Panie, lecz pełne
marności zgromadzenie napełniło zapłatą ich prawice, chcąc
ukryć Twoje zmartwychwstanie, które świat sławi: Zmiłuj się nad
nami!

Stichos: Chwalcie Go dla mocy Jego, chwalcie Go dla wielkiego
majestatu Jego.

Radością wszystko zostało napełnione przyjąwszy doświadczenie
zmartwychwstania. Maria bowiem Magdalena przyszła do grobu i
znalazła anioła w błyszczących szatach, siedzącego na kamieniu i
mówiącego: Dlaczego szukacie żywego pośród umarłych? Nie ma Go
tutaj, powstał jak i powiedział, uprzedzi was w Galilei.

Stichos: Chwalcie Go dźwiękiem trąby, chwalcie Go na harfie i
gęślach.

W światłości Twojej, Władco, ujrzymy światłość, Przyjacielu
człowieka. Powstałeś bowiem z martwych dając zbawienie rodzajowi
ludzkiemu. Niech wszystkie stworzenia sławią jedynego Bezgrzesznego:
Zmiłuj się nad nami!

Stichos: Chwalcie Go bębnem i tańcem, chwalcie Go na strunach i
flecie.

Inne stichery Anatoliosa:

Niewiasty mirrę niosące przynoszą Tobie, Panie, poranną pieśń ze
łzami, mając bowiem wonności przyszły do Twego grobu chcąc
namaścić przeczyste ciało Twoje. Anioł siedzący na kamieniu tak
im powiedział: Dlaczego szukacie żywego pośród umarłych?
Zwyciężywszy śmierć zmartwychwstał jako Bóg, dając wszystkim
wielkie miłosierdzie.

Stichos: Chwalcie Go na cymbałach dźwięcznych, chwalcie Go na
cymbałach gromkich. Wszystko, co oddycha, niechaj chwali Pana.

Jaśniejący anioł na Twoim życiodajnym grobie powiedział
niewiastom mirrę niosącym: Uczyniwszy groby pustymi Zbawiciel
zniewolił otchłań i zmartwychwstał trzeciego dnia jako jedyny Bóg
i Wszechmocny.

Stichos: Powstań, Panie Boże mój, niech wzniesie się ręka Twoja,
nie zapominaj na zawsze o ubogich Twoich.

Szukając Ciebie w grobie Maria Magdalena przyszła w jedną z sobót
i nie znalazłszy Ciebie, łkając i płacząc wołała: Biada mi,
Zbawco mój! Skradziony został Król wszystkich. Anioł zaś,
Oblubieniec życia, z wnętrza grobu zawołał: Dlaczego płaczesz,
niewiasto? A ona mówi: Płaczę, bo zabrano Pana mego z grobu i nie
wiem, gdzie Go położono. Obróciwszy się wstecz zobaczyła Ciebie i
zawołała: Pan mój i Bóg mój, chwała Tobie!

Stichos: Wysławiać będę Ciebie, Panie, całym sercem moim, opowiem
wszystkie cuda Twoje.

Żydzi zamknęli w grobie Życie, łotr zaś otworzył ludom raj
słodyczy, wołając i mówiąc: Ze mną i dla mnie ukrzyżowany,
współwiszący ze mną na drzewie, zjawił mi się na tronie,
siedząc z Ojcem. On jest Chrystusem, Bogiem naszym, mającym wielkie
miłosierdzie.

Chwała, stichera Ewangelii. I teraz, Teotokion: Błogosławiona
jesteś, Bogurodzico Dziewico, wielka doksologia.

Po wielkiej doksologii troparion:

Dzisiaj zbawienie światu, śpiewamy powstałemu z grobu Przywódcy
życia naszego. Zniszczył bowiem śmiercią śmierć, dał nam
zwycięstwo i wielkie miłosierdzie.

Ektenie i rozesłanie.

W niedzielę na Liturgii Błogosławieństwa. Ton 3:

Stichos: Błogosławieni miłosierni, albowiem oni miłosierdzia
dostąpią.

Praojca Adama, który odrzucił Twoje przykazanie, Chryste,
wypędziłeś z raju, zaś łotra na krzyżu gorąco wyznającego
Ciebie umieściłeś w nim, wołającego: Wspomnij mnie, Zbawco, w
królestwie Twoim.

Stichos: Błogosławieni czystego serca, albowiem oni Boga ujrzą.

Nas, którzy zgrzeszyliśmy, skazałeś klątwą na śmierć, Dawco
życia i Panie, ciałem zaś Twoim bezgrzesznym ucierpiawszy, Władco,
ożywiłeś zmarłych, wołających: Wspomnij i nas w królestwie
Twoim.

Stichos: Błogosławieni czyniący pokój, albowiem oni synami Bożymi
będą nazwani.

Powstałeś z martwych i nas ze sobą podniosłeś z żądz Twoim
zmartwychwstaniem, Panie, całą moc śmierci zniszczyłeś, Zbawco,
przeto z wiarą wołamy do Ciebie: Wspomnij i nas w królestwie Twoim.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Przez Twój pogrzeb na trzy dni zmarłych w Adamie jako Bóg
ożywiłeś, wszystkich podniosłeś i niezniszczalność jako dobry
wszystkim nam wytoczyłeś, zawsze z wiarą wołającym: Wspomnij i
nas w królestwie Twoim.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Najpierw zjawiłeś się niewiastom z wonnościami po powstaniu z
martwych, Zbawco, wołając: „Radujcie się!” i polecając, aby
przyjaciołom Twoim głosiły Twoje powstanie, Chryste, przeto z
wiarą wołamy do Ciebie: Wspomnij i nas w królestwie Twoim.

Stichos: Radujcie się i weselcie, albowiem zapłata wasza obfita jest
w niebiosach.

Na górze Mojżesz ręce rozpostarł przedstawiając krzyż i
zwyciężył Amaleka, my zaś przyjąwszy z wiarą krzyż jako oręż
mocny przeciwko biesom, wszyscy wołamy: Wspomnij i nas w królestwie
Twoim.

Chwała. Ojca i Syna, i Ducha Świętego opiewajmy wierni, jedynego
Boga, jedynego Pana, jako z wielkiego Słońca trójjaśniejąca
Trójca i oświeca wszystkich wołających: Wspomnij i nas w
królestwie Twoim.

I teraz. Teotokion: Raduj się, bramo Boża, przez którą przeszedł
wcielony Stworzyciel, zachowawszy Ciebie zapieczętowaną. Raduj się,
lekki obłoku, noszący Boży deszcz, Chrystusa. Raduj się, drabino i
tronie niebieski. Raduj się, góro Boża czcigodna, otoczona
obłokiem i niesieczona.

Prokimenon, ton 3: Śpiewajcie Bogu naszemu, śpiewajcie, śpiewajcie
Królowi naszemu, śpiewajcie. Stichos: Wszystkie ludy, zaklaszczcie w
dłonie, zakrzyknijcie Bogu głosem radosnym.

Alleluja: W Tobie, Panie, mam nadzieję, niech nie zawstydzę się na
wieki. Stichos: Bądź dla mnie Bogiem obrońcą i domem ucieczki, aby
zbawić mnie.

