TYPIKON,

CZYLI PRZEDSTAWIENIE CERKIEWNYCH OBRZĘDÓW

W ŚWIĘTEJ JEROZOLIMSKIEJ ŁAWRZE CZCIGODNEGO

I TEOFORYCZNEGO OJCA NASZEGO SABY.

Te same obrzędy mają też miejsce w innych czcigodnych
jerozolimskich monasterach, a także w innych świętych Bożych
cerkwiach.

ROZDZIAŁ PIERWSZY

OBRZĘD MAŁYCH NIESZPORÓW

Przed zachodem słońca [czyli o godzinie 10] w dzień sobotni
przychodzi paraeklezjarcha (lub kandelaptes) do przełożonego i
kłania się mu, oznajmiając swym przyjściem, że nadszedł czas
dzwonienia. Po otrzymaniu błogosławieństwa wychodzi i uderza w
mały dzwon. Gdy bracia zgromadzą się w narteksie, kapłan zaczyna
mówiąc Błogosławiony Bóg nasz, [w każdym czasie, teraz i zawsze,
i na wieki wieków]. Wyznaczony lektor mówi [Amen]. Chwała Tobie,
Boże nasz, chwała Tobie. Także Królu niebieski, trisagion,
[Przenajświętsza Trójco] i Ojcze nasz z ekfonesis kapłana;
następnie lektor czyta według zwyczaju dziewiątą godzinę. Po jej
skończeniu i po rozesłaniu wchodzimy do świątyni i każdy staje na
swoim miejscu. Jeżeli dziewiątą godzinę odmawia się w świątyni,
to wtedy nie daje się rozesłania tej godziny, ale kapłan zaczyna
mówiąc Błogosławiony Bóg nasz, [w każdym czasie, teraz i zawsze,
i na wieki wieków]. Lektor mówi Przyjdźcie, pokłońmy się
[Królowi naszemu Bogu] trzy razy oraz psalm wieczorny Błogosław,
duszo moja, Pana [Ps 103] cichym i łagodnym głosem. Po skończeniu
psalmu mówi Chwała, i teraz oraz Alleluja. [Alleluja. Alleluja,
chwała Tobie, Boże] trzy razy. Kapłan nie mówi ektenii, ale lektor
mówi trzy razy Panie, zmiłuj się, Chwała, i teraz oraz Panie,
wołam [do Ciebie, Ps 140]. Dajemy też cztery stichosy i śpiewamy
trzy stichery niedzielne według tonu, powtarzając je raz jeden,
Chwała, i teraz oraz teotokion. Także [hymn] Pogodna światłości
oraz prokimenon Pan zakrólował, [w majestat jest obleczony] ze
stichosem Obleczony jest Pan, przepasany potęgą i znowu Pan
zakrólował. Także modlitwa Pozwól, Panie, w wieczór ten i
śpiewamy jeden apostiches niedzielny. Także inne stichery
Bogurodzicy, trzy prosomiony z ich responsoriami, Chwała, i teraz
oraz teotokion. Także Teraz pozwól odejść [Łk 2, 29-32],
trisagion, [Przenajświętsza Trójco], Ojcze nasz, troparion
niedzielny, Chwała, i teraz oraz jego teotokion. Następnie kapłan
odmawia ektenię Zmiłuj się nad nami, Boże, według wielkiego
miłosierdzia Twego, prosimy Cię, wysłuchaj i zmiłuj się. Chór:
Panie, zmiłuj się trzy razy. Jeszcze módlmy się za cesarza naszego
[…], Jeszcze módlmy się ze wszystkich braci naszych i za
wszystkich chrześcijan. Ekfonesis Albowiem jesteś Bogiem
miłosiernym, Przyjacielem człowieka, i Tobie chwałę oddajemy, Ojcu
i Synowi, i Świętemu Duchowi, teraz i zawsze, i na wieki wieków.
Także Chwała Tobie, Chryste Boże, [Nadziejo nasza, chwała Tobie],
małe rozesłanie i życzenia długich lat.

Patrz: Po wejściu do trapezy [jadalni zakonnej] mówimy Niech ubodzy
jedzą i nasycą się, niech wysławiają Pana ci, którzy Go
poszukują, niech ich serce żyje na wieki. [Ps 21, 27], Chwała, i
teraz, Panie, zmiłuj się trzy razy, Pobłogosław. Kapłan
błogosławi posiłek, a my spożywamy podane nam potrawy z umiarem,
abyśmy nie ociągali się potem na czuwanie. Po spożyciu [mówimy]
Chwała, i teraz. Bogurodzico, łono Twoje stało się świętym
ołtarzem, noszącym chleb niebieski, Chrystusa naszego Boga, kto go
pożywa nie umrze, jak powiedział Żywiciel wszystkich. Następnie
Czcigodniejszą od Cherubinów oraz Rozradowałeś nas, Panie, przez
Twoje dobra i jesteśmy pełni wesela z powodu dzieł ręki Twojej [Ps
91, 4]. Zwróć ku nam światłość oblicza Twego, Panie, memu sercu
dałeś radość większą, niż kiedy obrodzi pszenica i wino. W
spokoju układam się do snu, w spokoju zasypiam, bo tylko Ty, Panie,
pozwalasz mi spocząć bezpiecznie [Ps 4, 7-9]. Chwała, i teraz,
Panie, zmiłuj się trzy razy, Pobłogosław. Kapłan Z nami Bóg,
przez swoją łaskę i przyjaźń do człowieka, w każdym czasie,
teraz i zawsze, i na wieki wieków. Amen.

ROZDZIAŁ DRUGI

OBRZĘD WIELKICH NIESZPORÓW, CZYLI CAŁONOCNEGO CZUWANIA

I NIEDZIELNEJ JUTRZNI

Gdy słońce nieco zajdzie przychodzi kandelaptes i kłania się
przełożonemu, a następnie odchodzi i uderza niezbyt szybko w wielki
dzwon, śpiewając Nieskalani [Ps 118] lub odmawiając cicho
dwanaście razy Psalm 50. Potem wraca [do cerkwi], zapala lampy i
przygotowuje kadzielnicę. Odchodzi znowu i uderza we wszystkie
dzwony, powraca do cerkwi, zapala świecę w świeczniku i stawia
[pośrodku cerkwi] na przeciw królewskiej bramy [blisko]. Kłania
się także kapłanowi, którego kolej właśnie wypada. Kapłan
wstaje, kłania się przełożonemu, odchodzi i kłania się trzy razy
przed świętą bramą i obu chórom, bracia zaś wszyscy siedzą. Po
wejściu do prezbiterium zakłada epitrachelion, pocałowawszy krzyż
na jego szczycie, bierze kadzielnicę, staje przed świętym
ołtarzem, wkłada kadzidło i odmawia cicho modlitwę nad kadzidłem.
Okadza też święty ołtarz naokoło w formie krzyża i całe
prezbiterium oraz otworzywszy świętą bramę wychodzi. Kandelaptes
bierze świecę stojącą pośrodku cerkwi i donośnie mówi
Powstańcie, trzymając w ręku świecznik z zapaloną świecą, i
wszyscy wstają. Kapłan wychodzi przez świętą bramę i czyni przed
świętą bramą krzyż kadzielnicą, podnosząc kadzielnicę
wertykalnie i horyzontalnie; idzie i okadza święte ikony według
porządku, najpierw z prawej strony, a następnie z lewej, potem
przełożonego i oba chóry według porządku. Paraeklezjarcha zaś
poprzedza go ze świecą. Gdy kapłan uczyni krzyż kadzielnicą, to
kłania się nieco, a wraz z nim kłania się też paraeklezjarcha.
Wychodzi też do narteksu i okadza według porządku będących tam
braci, znowu powraca do cerkwi i stanąwszy pośrodku obu chórów
czyni kadzielnicą krzyż, patrząc na Wschód, i donośnie mówi
Panie, pobłogosław. Następnie okadza ikony Chrystusa Zbawiciela i
Bogurodzicy oraz przełożonego na jego miejscu, i wszedłszy do
prezbiterium staje przed świętym ołtarzem, czyni trzykrotnie krzyż
kadzielnicą, a potem mówi Chwała świętej i współistotnej, i
życiodajnej, i niepodzielnej Trójcy, w każdym czasie, teraz i
zawsze, i na wieki wieków. Zaczyna przełożony lub eklezjarcha Amen.
Przyjdźcie, pokłońmy się Królowi naszemu Bogu [Ps 94, 6], niskim
i cichym głosem. Także powtórnie nieco wyżej Przyjdźcie,
pokłońmy się i przypadnijmy do Chrystusa, Króla naszego i Boga.
Trzeci raz wyższym jeszcze głosem Przyjdźcie, pokłońmy się i
przypadnijmy do samego Chrystusa, Króla i Boga naszego. Także w
szczególny sposób Przyjdźcie, pokłońmy się i przypadnijmy do
Niego. Następnie przełożony lub eklezjarcha zaczyna wyższym
głosem, według ósmego tonu, Błogosław, duszo moja, Pana [Ps 103],
niezbyt szybko, co śpiewają też pozostali bracia. Responsorium
Błogosławiony jesteś, Panie. Także drugi śpiewak prawego chóru
Panie Boże mój, wielki jesteś bardzo. Błogosławiony jesteś,
Panie, lekko i harmonijnie, a pozostali bracia [śpiewają] razem z
nim. Kapłan z paraeklezjarchą wychodzi z prezbiterium i uczyniwszy
trzy pokłony przed świętą bramą, kłania się następnie
przełożonemu, a także chórom po jednym razie oraz odchodzą i
stają na swych miejscach. (W świątyniach katedralnych i
parafialnych kapłan odprawia w felonionie, a diakon w sticharionie).

Gdy [chórzyści] zaczną śpiewać Wszystkieś w mądrości uczynił
oraz Chwała Tobie, Panie, który wszystko stworzyłeś, wtedy kapłan
mając założony epitrachelion podchodzi przed świętą bramę i
stojąc z odkrytą głową odmawia modlitwy światłości. Po
skończeniu psalmu mówi wielką ektenię W pokoju do Pana módlmy
się, a po ektenii ekfonesis Albowiem przynależy Tobie [wszelka
chwała, cześć i pokłon, Ojcu i Synowi, i Świętemu Duchowi, teraz
i zawsze, i na wieki wieków]. Także recytujemy Psałterz, według
ósmego tonu, pierwszą antyfonę [Ps 1-3], pierwszej katyzmy
Błogosławiony mąż. Drugą [Ps 4-6] i trzecią [Ps 7-8] antyfonę
śpiewamy według tonu dnia. Po każdej antyfonie mała ektenia i
ekfonesis. Po pierwszej antyfonie Albowiem Twoje jest panowanie [i
Twoje jest królestwo, i moc, i chwała], po drugiej Albowiem Ty
jesteś Bogiem dobrym, Przyjacielem człowieka, [i Tobie chwałę
oddajemy]. Podczas śpiewu trzeciej antyfony diakon odchodzi, kłania
się przełożonemu, wchodzi do prezbiterium, a za nim wchodzi
kapłan, którego kolej [wypada]. Diakon wziąwszy swój sticharion i
orarion otrzymuje od kapłana błogosławieństwo i pocałowawszy jego
prawicę, zakłada jak zwykle sticharion i odmawia ostatnią ektenię,
kapłan natomiast [wygłasza] ekfonesis Albowiem Ty jesteś Bogiem
naszym. Po zakończeniu zwykłej stichologii kanonarcha kłania się i
ogłasza ton oktoechosu lub menei, my zaś śpiewamy Panie, wołam do
Ciebie [Ps 140], zgodnie z wypadającym tonem oktoechosu. Kapłan stoi
na swym zwykłym miejscu. Gdy chórzyści zaczną śpiewać Panie,
wołam do Ciebie, wtedy kapłan lub diakon dokonuje okadzenia według
zwyczaju, czyniąc pokłon przełożonemu. My zaś dajemy dziesięć
stichów, poczynając od [stichosu] Wyprowadź z ciemnicy duszę moją
i śpiewamy trzy stichery niedzielne według tonu, cztery Anatoliosa i
trzy z menei ku czci świętego. Chwała, ku czci świętego, jeśli
obchodzimy jego pamięć, a jeśli nie, to Chwała, i teraz oraz
właściwy teotokion według tonu. A gdy powiemy stichos Albowiem
miłosierdzie Jego umocnione jest nad nami, oba chóry śpiewają
razem. Wtedy kapłan kłania się przełożonemu i po wejściu do
prezbiterium zakłada felonion, a my mówimy Chwała [Ojcu i Synowi, i
Świętemu Duchowi] i czynią wtedy wejście po otwarciu świętej
bramy. Poprzedzają [ich dwaj akolici] idący ze świecami. Diakon
trzyma kadzielnicę, a za nim [idzie] prosto kapłan, mając
opuszczony felonion. Kapłan staje na przeciw świętej bramy. Stoi
też i diakon po prawej stronie kapłana, nieco z boku i pochylony, i
trzymając swój orarion trzema palcami prawej ręki, mówi cicho, aby
jedynie kapłan słyszał Do Pana módlmy się. Kapłan odmawia
modlitwę Wieczorem, rano i w południe i po modlitwie pochyla się i
mówi diakon do kapłana, wskazując zarazem na Wschód orarionem
trzymanym trzema palcami prawej ręki Pobłogosław, władyko,
święte wejście. Kapłan błogosławi na Wschód, mówiąc
Błogosławiona brama przybytku Twego, [w każdym czasie, teraz i
zawsze, i na wieki wieków]. Także odchodzi diakon i okadza świętą
ikonę umieszczoną nad miejscem przełożonego oraz samego
przełożonego, i znowu staje na tym miejscu, gdzie stał poprzednio,
oczekując ukończenia [śpiewu] stichosu. Po skończeniu [śpiewu]
stichosu diakon staje pośrodku i uczyniwszy krzyż kadzielnicą
ogłasza Oto mądrość! Stańmy prosto! A my śpiewamy [hymn] Pogodna
światłości Ojca świętej chwały. Lektorzy wziąwszy świece idą
aż do świętej bramy, diakon zaś wchodzi do prezbiterium i okadza
święty ołtarz. Kapłan pokłoniwszy się świętej bramie i
pocałowawszy ją, wchodzi [do prezbiterium] i zamyka się świętą
bramę. Po skończeniu [hymnu] Pogodna światłości diakon mówi
Bądźmy uważni! Kapłan Pokój wszystkim i znowu diakon Oto
mądrość, bądźmy uważni. Kanonarcha pokłoniwszy się
przełożonemu wygłasza prokimenon i stichosy, klerycy zaś
śpiewają. Prokimenon według szóstego tonu Pan zakrólował, w
majestat jest obleczony. Stichos Obleczony jest Pan, przepasany
potęgą. Stichos A świat, który umocnił, nie zachwieje się.
Stichos Domowi Twemu, Panie, przystoi świętość po wszystkie dni.
Znowu Pan zakrólował, w majestat jest obleczony. Lektor mając ręce
złożone na piersiach stoi pośrodku świątyni, oczekując
skończenia prokimenonu, po czym uczyniwszy pokłon, odchodzi na swoje
miejsce. Następnie wychodzi diakon i mówi ektenię Wołajmy wszyscy
[z całej duszy i ze wszystkich myśli naszych wołajmy] i ekfonesis
kapłana. Po ekfonesis przełożony lub wyznaczony lektor odmawia
[modlitwę] Pozwól, Panie, w wieczór ten [ustrzec się nam od
grzechu]. Znowu diakon Dopełnijmy wieczorną modlitwę naszą do Pana
i ekfonesis kapłana Albowiem jesteś Bogiem dobrym, także Pokój
wszystkim i diakon Skłońmy głowy nasze przed Panem, a kapłan
odmawia modlitwę, po czym wygłasza ekfonesis Niech będzie panowanie
Twego królestwa. Kapłan z diakonem wychodzi przez północną
bramę, poprzedzany przez dwóch akolitów ze świecami, diakona z
kadzielnicą i nas idących za nimi. Śpiewamy sticherę świątyni i
wychodzimy do narteksu. Diakon okadza tam święte ikony,
przełożonego i chóry według porządku, po czym staje na swoim
miejscu i po skończeniu stichosów [śpiewamy] Chwała, i teraz oraz
teotokion. Następnie diakon odmawia głośno, aby wszyscy słyszeli,
tę modlitwę: Zbaw, Boże, lud swój i pobłogosław dziedzictwo
Twoje, nawiedź Twój świat miłosierdziem i łaskami do końca.
Chór Panie, zmiłuj się czterdzieści razy. Diakon Jeszcze módlmy
się za pobożnego samowładcę i wielkiego pana naszego. Chór Panie,
zmiłuj się trzydzieści razy. Diakon Jeszcze módlmy się za biskupa
naszego N. (w monasterze za archimandrytę naszego N.). Chór Panie,
zmiłuj się i Jeszcze módlmy się, aby to miasto i ta święta
świątynia (lub: ten święty monaster), a także wszystkie miasta i
krainy. Chór Panie, zmiłuj się trzy razy. Jeszcze módlmy się, aby
Pan Bóg usłyszał głos modlitwy nas grzesznych i zmiłował się
nad nami. Chór Panie, zmiłuj się trzy razy. Następnie kapłan
wygłasza modlitwę Usłysz nas, Boże, Zbawicielu nasz. Chór Amen.
Także mówi Pokój wszystkim. Diakon mówi Skłońmy głowy nasze
przed Panem. Wszyscy skłaniamy głowy i przypadamy do ziemi,
natomiast kapłan patrząc ku Zachodowi modli się głośno Władco
wielce miłosierny, Panie Jezu Chryste, Boże nasz, a po skończeniu
modlitwy my [mówimy] Amen. Także stajemy prosto i śpiewamy
sticherę niedzielną oraz wchodzimy do świątyni, poprzedzani przez
akolitów, śpiewając pozostałe stichery niedzielne, jakie są
według alfabetu. Mówimy następujące responsoria: 1. Pan
zakrólował, w majestat jest obleczony, 2. A świat, który umocnił,
nie zachwieje się, 3. Domowi Twemu, Panie, przystoi świętość po
wszystkie dni, Chwała, i teraz, teotokion. Świeczniki stawia się po
obu stronach przygotowanego tetrapodu, na którym stoi naczynie z
pszenicą i pięcioma chlebami, które mamy zwyczaj przynosić do
cerkwi. Po obu jego stronach [stoją] dwa naczynia, jedno napełnione
winem, drugie [napełnione] olejem. Naczynie z winem stoi po lewej, a
z olejem po prawej [stronie]. Także odmawia przełożony Teraz
pozwól odejść [Łk 2, 29-32]. Lektor [mówi] trisagion,
[Przenajświętsza Trójco] i Ojcze nasz. Ekfonesis Albowiem Twoje
jest królestwo, [moc i chwała]. My natomiast śpiewamy troparion
apolitikon Bogurodzicy, według czwartego tonu Bogurodzico Dziewico,
raduj się, [Łaski Pełna, Mario] trzy razy. Wtedy diakon, po
otrzymaniu od kapłana błogosławieństwa, okadza naokoło tetrapod,
a także przełożonego na jego miejscu i kapłana, i znowu chleby,
ale tylko z przodu. Przełożony lub kapłan odmawia głośno
modlitwę Panie Jezu Chryste, Boże nasz, który pobłogosławiłeś
pięć chlebów i pięć tysięcy nakarmiłeś. Podniósłszy jeden
chleb błogosławi nim pozostałe chleby, a gdy powie sam
pobłogosław, wskazuje prawicą na chleby chleby te. także na
pszenicę, wino i olej [mówiąc] pszenicę, wino i olej. Po
skończeniu modlitwy i po Amen śpiewamy trzy razy Niech imię
Pańskie będzie błogosławione teraz i na wieki, według czwartego
tonu. Także Psalm 33 Błogosławić będę Pana każdego czasu do
[stichosu 11] Nie zabraknie żadnego dobra. Kapłan idzie i zatrzymuje
się przed świętą bramą, patrząc na Zachód. Po skończeniu
psalmu mówi Błogosławieństwo Pańskie [niech zstąpi na was], a
lektor mówi Amen. Lektor wygłasza tytuł czytania, kapłan natomiast
mówi Dla modlitw świętych ojców naszych [Panie Jezu Chryste, Boże
nasz, zmiłuj się nad nami]. Kapłan i diakon zdejmują szaty
liturgiczne i wychodzą. Wszyscy siadają na swoich miejscach.
Kellarios wziąwszy pobłogosławione chleby i podzieliwszy je na
tacy, rozdaje braciom i zaczerpnąwszy [dla każdego] po jednej czarce
wina, [rozdaje] wszystkim równo, od przełożonego do ostatnich,
którzy są w monasterze. (Teraz ta praktyka została w cerkwiach
zarzucona). Wyznacza się czytanie z Dziejów Apostolskich.

Patrz: Niech będzie wiadomym, że od Niedzieli świętej Paschy do
Niedzieli Wszystkich Świętych po pobłogosławieniu chlebów czyta
się Dzieje Apostolskie. W pozostałe dni całego roku czyta się
siedem listów katolickich i czternaście listów św. Pawła
Apostoła oraz Apokalipsę.

Gdy kellarios rozda braciom chleb i po jednej czarce wina, ze względu
na trud czuwania, co od początku przyjęliśmy od świętych ojców,
odchodzi wraz z posługującymi po dwóch w rzędzie, kłaniając się
przed świętą bramą i obu chórom po jednym razie. Wieczorem, po
spożyciu chleba i wina, niech nikt nie odważy się spożywać
czegokolwiek, ze względu na komunię przeczystych tajemnic Chrystusa.
To podzielenie chlebów i poczerpanie [wina] czynimy od 1 dnia
miesiąca sierpnia do dnia 25 marca. Natomiast na czuwaniach w okresie
letnim pobłogosławione chleby dzielimy w trapezie i spożywamy je
przed posiłkiem.

Patrz: Pobłogosławione chleby mają liczne właściwości i jak
mówią zatrzymują gorączkę tym, którzy je spożywają z wodą,
odpędzają dreszcze i wszelką niemoc oraz leczą wszelką chorobę.
A przy tym także myszy odpędzają od zbóż i inne przepędzają
szkodniki.

Po wielkim czytaniu Dziejów świętych Apostołów wychodzi
paraeklezjarcha i uderza w wielki [dzwon] i pozostałe dzwony.
Przełożony wstaje wraz z wszystkimi braćmi i zaczyna [przełożony]
(Amen). Chwała na wysokościach Bogu, a na ziemi pokój, w ludziach
upodobanie ku dobremu trzy razy. Także mówi Panie, wargi moje
otwórz, a usta moje będą głosić chwałę Twoją dwa razy, i
odmawia sześć psalmów [Ps 3, 37, 62, 87, 102, 142] cichym i
łagodnym głosem. Po trzech psalmach [Ps 3, 37, 62] Chwała, i teraz,
Alleluja. [Alleluja. Alleluja, chwała Tobie, Boże] trzy razy, Panie,
zmiłuj się trzy razy, Chwała, i teraz oraz Panie, Boże zbawienia
mego [Ps 87, 102, 142]. Wtedy kapłan w epitrachelionie [a
gdzieniegdzie i w felonionie] odmawia modlitwy jutrzni, stojąc przed
świętą bramą z odkrytą głową. Po skończeniu [czytania]
psalmów, po Chwała, i teraz, odmawia wielką ektenię W pokoju do
Pana módlmy się. Po ekfonesis odchodzi i staje na swoim miejscu.
Wyznaczony kanonarcha, który już wygłaszał prokimenon na
nieszporach, kłania się przełożonemu i ogłasza Bogiem jest Pan [i
objawił się nam, Ps 117, 27] ze stichosami, według właściwego
tonu. Śpiewamy dwa razy troparion niedzieli, Chwała, [troparion]
świętego danego dnia, i teraz, teotokion według tonu i troparion ku
czci świętego, jeśli jest [wyznaczony]. Jeśli zaś nie [jest
wyznaczony troparion, to] Chwała, i teraz oraz teotokion tonu. Wtedy
chór śpiewa trzy razy Panie, zmiłuj się, Chwała Ojcu i Synowi, i
Świętemu Duchowi, lektor natomiast mówi i teraz [i zawsze, i na
wieki wieków. Amen] i recytujemy katyzmę Psałterza Będę wyznawał
Ciebie, Panie, całym sercem moim [Ps 9-16]. Po skończeniu każdej
stichologii kapłan odchodzi przed świętą bramę i mówi małą
ektenię, jak zwykle z ekfonesis. Śpiewamy katyzmę [poetycką]
niedzieli, a także responsorium Powstań, Panie Boże mój, podnieś
dłoń Twoją i katyzmę [poetycką], Chwała, i teraz, teotokion.
Następnie wyznacza się lekturę z [księgi zwanej] Ewangeliarz z
komentarzami. Także katyzma i katyzma [poetycka] wraz z responsorium
Będę wyznawał Ciebie, Panie, całym sercem moim, wszystkie cuda
Twoje opowiadać będę, Chwała, i teraz oraz teotokion i czytanie.
Śpiewamy też Nieskalani [Ps 118] według piątego tonu, podczas
czego kapłan dokonuje okadzenia. Także tropariony Anielski sobór,
hipakoi tonu i czytanie. Także anabatmi tonu, a wtedy wychodzi
kandelaptes i uderza w dzwony. Kapłan i diakon wchodzą do
prezbiterium i zakładają szaty [liturgiczne] według zwyczaju. Mówi
[diakon] Bądźmy uważni! Oto mądrość!, kanonarcha mówi
Prokimenon, Psalm Dawida, według tonu. Po skończeniu prokimenonu
[diakon] mówi Do Pana módlmy się, a kapłan Albowiem święty
jesteś Boże nasz. Chór Amen. Kanonarcha Wszystko, co oddycha,
niechaj chwali Pana [Ps 150, 1]. Stichos Chwalcie Pana w Jego
świętych, chwalcie Go na firmamencie Jego mocy [Ps 150, 6]. Diakon
mówi Abyśmy mogli wysłuchać świętą Ewangelię, Pana Boga
prośmy, chór Panie, zmiłuj się trzy razy, diakon Oto mądrość!
Stańmy prosto! Wysłuchajmy świętą Ewangelię!, kapłan Pokój
wszystkim, chór I duchowi twemu. Następnie kapłan oznacza
Ewangelię, według której [będzie] czytanie. Chór Chwała Tobie,
Panie, chwała Tobie. Diakon Bądźmy uważni! Kapłan czyta kolejną
Ewangelię zmartwychwstania, a po czytaniu chór znowu Chwała Tobie,
Panie, chwała Tobie. Następnie mówimy Zobaczywszy zmartwychwstanie
Chrystusa. [Mówimy też] Psalm 50. Gdy jest to mówione, kapłan
wychodzi przez świętą bramę z Ewangeliarzem, trzymając go przy
swoich piersiach, a poprzedzają go po obu stronach ci, którzy niosą
świeczniki ze świecami. [Kapłan] stoi pośrodku świątyni, mając
felonion opuszczony do dołu i trzymając święty Ewangeliarz przy
swoich piersiach, a trzymający świeczniki [stoją] po jego obu
stronach. Przychodzi przełożony sam, kłania się dwa razy, całuje
Ewangeliarz i kłania się jeden raz. Gdy przełożony pokłoni się
Ewangeliarzowi, kłania się także lewemu chórowi i prawemu, po czym
odchodzi na swoje miejsce. Także wszyscy bracia idą po dwóch
według porządku i kłaniają się dwa razy, całują święty
Ewangeliarz i znowu kłaniają się jeden raz oraz [kłaniają się]
przełożonemu. (Nie czynimy pokłonów do ziemi, ale małe,
skłaniając głowę, aby ręką dosięgnąć ziemi. W niedziele
bowiem i w święta Pańskie oraz przez cały okres
Pięćdziesiątnicy, nie zginamy kolan). Po skończonym całowaniu
[Ewangeliarza] i po Psalmie 50 śpiewamy Chwała, Dla modlitw
Apostołów, i teraz, Dla modlitw Bogurodzicy. Także Zmiłuj się
nade mną, Boże, w wielkim miłosierdziu Twoim [Ps 50, 1] oraz
sticherę niedzieli, tonu 6 Powstał Jezus z grobu, jak i
przepowiedział. Po skończonym całowaniu świętego Ewangeliarza
[kapłan błogosławi braci Ewangeliarzem] i wchodzi do prezbiterium.
Diakon odmawia na zwykłym miejscu modlitwę Zbaw, Panie, lud Twój,
my Panie, zmiłuj się dwanaście razy. Kapłan ekfonesis Przez
miłosierdzie, łaskę i przyjaźń do człowieka. Po Amen zaczynamy
hirmos kanonu ku czci zmartwychwstania. Śpiewamy kanon ku czci
zmartwychwstania z hirmosem i czterema [troparionami], kanon ku czci
krzyża i zmartwychwstania z trzema [troparionami] i kanon ku czci
Bogurodzicy z trzema [troparionami] oraz kanon z menei z czterema
[troparionami]. Responsorium pierwszego kanonu Chwała, Panie,
świętemu Twemu zmartwychwstaniu, a także responsoria pieśni
zmartwychwstania [podane w hirmologionie]. Po trzeciej pieśni
[kanonu] diakon mówi małą ektenię i kapłan w prezbiterium
ekfonesis Albowiem Ty jesteś Bogiem naszym. Zdejmują też szaty
liturgiczne, wychodzą i stają na swych zwykłych miejscach. Także
kontakion, katyzma poetycka z menei i czytanie. Po szóstej pieśni
[kanonu] kapłan mówi małą ektenię przed świętą bramą i
ekfonesis Albowiem Ty jesteś królem pokoju. Także kontakion
niedzieli i ikos. Następnie czytamy synaksarion.

Patrz: Wiadomym niech będzie i to, że zawsze po skończeniu ósmej
pieśni, gdy mamy zacząć dziewiątą pieśń, to wszyscy kłaniamy
się jeden raz, mówiąc Chwalimy, błogosławimy i kłaniamy się
Panu.

Także hirmos ósmej pieśni katabasja. Kapłan i diakon ubierają
się jak zwykle. Po skończeniu ósmej pieśni okadziwszy święty
ołtarz diakon ogłasza Bogurodzicę i Matkę Światłości w
pieśniach wywyższajmy. Recytujemy dziewiątą pieśń, śpiewająć
donośnie Wywyższa dusza moja, Pana [Łk 1, 46-55] i Czigodniejszą
Cherubinów. Czynimy też małe pokłony. Kapłan lub diakon okadza
święty ołtarz, całą cerkiew i braci. Po dziewiątej pieśni
[kanonu] powraca i oddawszy kadzielnicę odmawia małą ektenię z
ekfonesis kapłana Albowiem Ciebie wysławiają wszystkie Moce
niebios. Także ogłasza diakon Święty Pan Bóg nasz [Ps 98, 9],
według tonu. Stichos 1 Albowiem święty Pan Bóg nasz [Ps 98, 9].
Stichos 2 Nad wszystkimi ludźmi Bóg nasz [Ps 98, 5]. Kapłan stoi na
zwykłym miejscu. Następnie eksapostilarion niedzielny, a także
Chwała, [eksapostilarion] świętego, którego pamięć obchodzimy, i
teraz, teotokion niedzielny. Na laudesach: Wszystko, co oddycha [Ps
150, 6; Ps 148-149] według tonu dnia i dodajemy osiem stichosów,
śpiewamy cztery stichery niedzielne oktoechosu i cztery Anatoliosa.
Na Wszystko, co oddycha schodzą się razem oba chóry i śpiewamy
następujące responsoria: 1. Powstań, Panie, Boże mój, podnieś
dłoń Twoją, nie zapominaj na zewsze swych ubogich, 2. Będę
wyznawał Ciebie, Panie, całym sercem moim, wszystkie cuda Twoje
opowiadać będę, Chwała, eotinon kolejnej Ewangelii
zmartwychwstania, i teraz, teotokion tonu 2 Błogosławiona jesteś,
Bogurodzico. Wielka doksologia, a także troparion niedzielny,
śpiewany według tonu 1 Dzisiaj jest zbawienie światu lub według
tonu 2 Zmartwychwstałeś z grobu. Kapłan lub diakon mówi także
ektenię Zmiłuj się nad nami, Boże z ekfonesis Albowiem jesteś
Bogiem miłosiernym, Przyjacielem człowieka. Po tym Dopełnijmy
porannej modlitwy naszej [do Pana] z ekfonesis Albowiem jesteś Bogiem
miłosierdzia, łask. Kapłan Pokój wszystkim, chór I duchowi twemu.
Diakon Skłońmy głowy nasze przed Panem. Kapłan [odmawia]
modlitwę, a także wygłasza ekfonesis Albowiem Tobie przynależy
miłosierdzie i zbawienie nasze. Następnie Oto mądrość! Chór
Pobłogosław! Kapłan Błogosławiony Chrystus Bóg nasz, chór Amen.
Boże, umocnij świętą wiarę prawosławną. Potem kapłan
Najświętsza Bogurodzico, [zbaw nas], chór Czcigodniejszą [od
Cherubinów], dalej jak zwykle i rozesłanie oraz życzenia długich
lat [cesarzowi]. Wychodzimy także do narteksu, śpiewając stichery
własne według zwyczaju i [czytamy] katechezy św. Teodora Studyty.
Po czytaniu troparion ku czci św. Teodora, ton 8 Nauczycielu
ortodoksji i pierwsza godzina. Na tej godzinie dajemy troparion
niedzieli, Chwała, [troparion] świętego, którego pamięć
[obchodzimy], a jeśli nie [obchodzimy pamięci świętego, to] i
teraz, teotokion godzin. Po Ojcze nasz kontakion niedzieli i pełne
rozesłanie.

Na Liturgii: Dziewięć Błogosławieństw z oktoechosu. Po [małym]
wejściu troparion niedzieli, a także świątyni i świętego dnia,
jeśli jest [obchodzona] pamięć, kontakion niedzieli, świątyni,
Chwała, [kontakion] świętego, jeśli jest [obchodzona] pamięć, i
teraz, Pośredniczko chrześcijan niezawodna. Troparionu i kontakionu
świątyni Chrystusa w niedziele nie odmawiamy przez cały rok, gdyż
pierwszeństwo ma niedziela. Prokimenon, Apostoł, Alleluja i
Ewangelia tonu oraz świętego, jeśli jest [obchodzona] pamięć.
Kinonikon Chwalcie Pana z niebios. Także kinonikon świętego, jeśli
jest [obchodzona] pamięć.

Patrz: Na śpiewanym całonocnym czuwaniu, gdy bywa polieleos i
śpiewamy Psalm Chwalcie imię Pańskie [Ps 149], wtedy stawia się
pośrodku cerkwi analogion i na nim umieszcza się ikonę dnia
Pańskiego, Matki Bożej, świętego lub świętej, i przełożony
oraz wszyscy kapłani zakładają w prezbiterium feloniony według
zwyczaju, wychodzą z prezbiterium przez otwartą królewską bramę i
stają po obu stronach koło analogionu. Przełożony rozdaje
kapłanom i stojącemu w świątyni ludowi świece. Po rozdaniu
[świec] bierze kadzielnicę, a przed nim idzie diakon z płonącą
świecą i okadza [kapłan] najpierw naokoło ikonę na analogionie,
idzie do prezbiterium i tam [okadza] święty ołtarz i całe
prezbiterium oraz w świątyni namiestne święte ikony, także
kapłanów po obu stronach [analogionu], prawy chór śpiewaków, a
następnie lewy. Następnie okadza przechodząc cały stojący lud i
znowu świętą bramę oraz tylko dwie ikony, Chrystusa i Bogurodzicy
oraz [ikonę] na analogionie. W tym czasie śpiewają megalinarion z
wybranymi stichosami z Psalmów Dawida. Po tym zwykłym śpiewie
diakon wygłasza małą ektenię i śpiewa się katyzmy poetyckie.
Wszyscy kapłani wchodzą do prezbiterium i zdejmują szaty
liturgiczne, a tylko jeden kapłan pozostaje w szatach
[liturgicznych], aby przeczytać Ewangelię. Jednak w niedziele na
jutrzni, gdy poza polielejem śpiewana jest katyzma Nieskalani [Ps
118], a po niej tropariony Anielski sobór oraz w inne dni, gdy
śpiewa się magalinarion poza czuwaniem, to wtedy jedynie kapłan i
diakon zakładają szaty liturgiczne, diakon bierze świecznik z
płonącą świecą, kapłan natomiast kadzielnicę i okadziwszy
naokoło święty ołtarz i całe prezbiterium, wychodzą przez
północną bramę i okadzają królewską bramę i po [jej obu]
stronach święte ikony i [ikonę] na analogionie, a także
przełożonego, chóry i stojący lud według zwyczaju i wracają
przez południową bramę [do prezbiterium].

OBRZĘD PANAGII,

JAKI MA MIEJSCE W MONASTERACH WE WSZYSTKIE DNI

Po rozesłaniu Boskiej Liturgii wychodzi przełożony i bracia idą za
nim po dwóch, mówiąc Psalm 144 cały Wywyższać będę Ciebie,
Boże mój, Królu. Po dojściu do trapezy i skończeniu Psalmu
odmawiamy modlitwy trapezy Ojcze nasz, Chwała, i teraz, Panie,
zmiłuj się trzy razy, Pobłogosław. Przełożony lub kapłan,
którego kolej [wypada], mówi Chryste Boże, sam pobłogosław pokarm
i napój sługom Twoim. Część [prosfory] lub prosfora, która ma
być podnoszona, wkładana jest do panagiarionu i umieszczona na
przygotowanym miejscu. Po spożyciu [posiłku] ten, który ma
posługiwanie, mówi stichos Dla modlitw świętych ojców naszych,
Panie Jezu Chryste, Boże nasz, zmiłuj się nad nami. My [mówimy]
Amen. Wstajemy i mówimy Błogosławiony Bóg, który miłuje nas i
karmi nas od młodości naszej [Rdz 48, 15; Ps 135, 25], Chwała
Tobie, Panie, chwała Tobie, Święty, chwała Tobie, Królu. Chwała,
i teraz, Panie, zmiłuj się trzy razy, Pobłogosław. Ten, który ma
podnieść panagię, kłania się i mówi Błogosławcie, święci
ojcowie, darujcie mi grzesznemu. My [odpowiadamy] Niech Bóg daruje ci
i zmiłuje się nad tobą. Wziąwszy cząstkę skrajnymi palcami rąk,
podnosi ją nieco przed ikoną Świętej Trójcy mówiąc donośnie
Wielkie jest imię. Przełożony lub kapłan, którego kolej [wypada]
mówi Świętej Trójcy. Przenosząc cząstkę przed ikonę
Bogurodzicy, czyni [nią] znak krzyża i mówi Najświętsza
Bogurodzico, wspomagaj nas. My [odpowiadamy] Dla Jej modlitw, Boże
nasz, zmiłuj się nad nami i zbaw nas oraz Z pokolenia na pokolenie
błogosławimy Ciebie. Śpiewamy także Zaprawdę godne to i
sprawiedliwe. Gdy wszyscy przyjmą [cząstkę] przełożony lub
kapłan mówi Dla modlitw Pani naszej przeczystej Bogurodzicy i zawsze
Dziewicy, a my Dla Jej modlitw, Boże, zmiłuj się nad nami i zbaw i
nas. Łaskawy i miłosierny jest Pan [Ps 110, 4], pokarm daje
bogobojnym [Ps 110, 5], a sprawiedliwość Jego trwa na wieki [Ps 110,
3], a także odmawiamy Psalm [122] Uradowałem się, kiedy mi
powiedzieli, Pójdziemy do domu Pańskiego, trisagion,
Przenajświętsza Trójco, Ojcze nasz oraz Dzięki składamy Tobie,
Chryste Boże nasz, bowiem nie pozbawiłeś nas ziemskich Twoich
dóbr. Jeśli jest święto Pańskie, to mówi się Chwała, Boże
ojców naszych, I teraz, Dla modlitw wszystkich świętych, trzy razy
Panie zmiłuj się, Pobłogosław. Kapłan mówi Błogosławiony Bóg,
który obdarza nas miłosierdziem i karmi obfitością swych dóbr,
przez swoją łaskę i przyjaźń do człowieka, w każdym czasie,
teraz i zawsze, i na wieki wieków. Amen.
