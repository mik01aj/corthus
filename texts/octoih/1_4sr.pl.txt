WE WTOREK WIECZOREM,

do: Panie, wołam do Ciebie, dodajemy stichery krzyża, ton 1:

Prosomion: Chwalebni męczennicy.

Stichos: Jeżeli będziesz pamiętać o nieprawościach, Panie, Panie,
któż się ostoi? Ale u Ciebie jest oczyszczenie.

Na krzyżu przygwożdżony jako człowiek, Chryste Boże,
przebóstwiłeś ludzką naturę i uśmierciłeś węża będącego
przyczyną zła, a nas wyzwoliłeś z klątwy otrzymanej przez drzewo,
jako łaskawy sam stając się klątwą, i przyszedłeś, aby
wszystkim dać błogosławieństwo i wielkie miłosierdzie.

Stichos: Dla imienia Twego cierpiałem Panie, cierpiała dusza moja
dla słowa Twego, dusza moja ma nadzieję w Panu.

Wszystkich przewyższyłeś czcią, Władco, zechciawszy pozbawić
się czci, haniebną przecierpiałeś śmierć na drzewie, przez
którą nieśmiertelność stała się udziałem rodzaju ludzkiego,
który przyjął pierwotne życie, gdy Ty zmarłeś ciałem,
Wszechmocny.

Stichos: Od straży porannej do nocy, od straży porannej niech Izrael
ma nadzieję w Panu.

Krzyżu najczcigodniejszy, oczyszczenie wszystkich wiernych, uświęć
wszystkich kłaniających się tobie i sławiących Chrystusa, który
przeczyste ręce wyciągnął na tobie z niewypowiedzianej
łaskawości i zgromadził w jedno wszystkie krańce ziemi.

Inne stichery, ton 1:

Prosomion: Niebieskich zastępów.

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Stojąc przy krzyżu Syna i Twego Boga, i patrząc na Jego wielką
cierpliwość, płacząc mówiła czysta Matka: Biada mi, najsłodsze
Dziecię! Dlaczego niesprawiedliwie cierpisz, Słowo Boże? Aby
zbawić ludzkość.

Stichos: Chwalcie Pana wszystkie narody, wysławiajcie Go wszyscy
ludzie.

Stojąc przy krzyżu, Oblubienico nieznająca męża, i cierpiąc rany
serca, wołałaś: Nie okazuj mnie bezdzietną, Dziecię moje, która
Ciebie zrodziłam, Słowo Boże, nie pozostawiaj mnie samej,
Jednorodzony, Ojcu zawsze współbędący.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Gdy rodziłam Ciebie, nie odczuwałam żadnego bólu, a teraz
cierpię, gdy widzę Ciebie, Słowo, niesprawiedliwie krzyżowanego?
– gorzko wołała Dziewica, płacząc – Biada mi! Nie mogę
patrzeć na Ciebie, podniesionego na krzyżu, Przyjacielu człowieka.

Chwała, i teraz. Stauroteotokion: Gdy dawno temu widziała swego Syna
i Władcę na krzyżu wyciągającego ręce i przebijanego w bok,
Matka czysta płacząc wzywała: Biada mi! Jakże cierpisz ludziom
odejmując cierpień, Przyjacielu człowieka?

Także: Pogodna Światłości. Następnie prokimenon dnia oraz:
Pozwól, Panie, w wieczór ten. I ektenia.

Na stichownie stichery krzyża, ton 1:

Krzyż postawiono na miejscu czaszki i zakwitła nam
nieśmiertelność w z wiecznie płynącego źródła z boku Zbawcy.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Murem niezniszczalnym jest dla nas czcigodny krzyż Zbawiciela, w nim
bowiem mając nadzieję zbawiamy się.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: O, dobry wasz handel, święci! Albowiem oddaliście
krew i odziedziczyliście niebiosa, czasowo doświadczani wiecznie
się weselicie, zaiste dobry był wasz handel, porzuciliście bowiem
zniszczalność i przyjęliście niezniszczalność, z aniołami
weselicie się i nieustannie śpiewacie Trójcy Jednoistotnej.

Chwała, i teraz. Stauroteotokion:

Prosomion: Niebieskich zastępów.

Widząc Ciebie podniesionego na krzyżu, Baranku, nieskalana Dziewica
płacząc wołała: Słodkie moje Dziecię! Cóż to za nowy i
przesławny widok? Jakże Ten, który wszystko trzyma w dłoni, jest
na drzewie przygwożdżony ciałem?

Także: Teraz pozwalasz odejść. Trisagion. Po: Ojcze nasz troparion
świętemu i rozesłanie.

WE WTOREK NA POWIECZERZU,

Kanon ku czci Najświętszej Bogurodzicy. Ton 1.

Pieśń 1

Hirmos: Twoja zwycięska prawica wspaniale wysławiła się w mocy,
ona bowiem, o Nieśmiertelny, jako wszechmocna starła przeciwników i
otworzyła Izraelitom nową drogę na głębokości morza.

Ten, który jest niepoznawalny dla zastępów anielskich, Dziewico
najczystsza, przyjął ciało z Twego ciała i odnowił ciało
zniszczone przez pierwsze przestępstwo.

W pieśniach uwielbiajmy, wierni, Rodzicielkę Bożego Słowa, która
poczęła w sposób przewyższający słowa, bowiem Najczystsza
okazała się upiększeniem ludzi i jest orędowniczką nas
grzesznych.

Chwała. Okazałaś się większą od niebios, zawsze Dziewico, bowiem
pomieściłaś Stwórcę wszystkich, przeto wołam do Ciebie: Wybaw
mnie z wszelkiej ciasnoty rodzącej śmierć, otoczona radością
przez Boga.

I teraz. Daj nam pomoc, Czcigodna, atakowanym przez burzę utrapień,
powstrzymaj złe bunty naszych wrogów i daj wszystkim zbawienie
wszystkim pobożnie Ciebie sławiący.

Pieśń 3

Hirmos: Ty jeden znasz ludzkiej natury słabość i we współczuciu w
nią się przybrałeś, przepasz mnie mocą z wysoka, abym zaśpiewał
Tobie, Święty: Duchowa świątynio niewypowiedzianej Twojej chwały,
Przyjacielu człowieka.

Najdoskonalszy wyniszcza się dla nas i niemający początku z Ciebie
przyjmuje początek, Dziewico nieskalana, Niewidzialny staje się
widzialnym, karmiący wszystko karmiony jest mlekiem, zamierzając
odnowić ludzi.

Uleczona zostaje nasza choroba, Dziewico nieznająca małżeństwa,
gdyż urodziłaś Uzdrowiciela i Pana, który pokazał nam wejście do
życia przez łaskę, do którego nieustannie módl się, aby
zmiłował się i zbawił swoje sługi.

Chwała. Ty, która jedyna przebóstwiłaś naturę, Nieskalana,
rodząc w nadprzyrodzony sposób, módl się do zrodzonego z Ciebie,
aby dał nam odpuszczenie grzechów i wieczną radość, najświętsza
Dziewico, opiewana przez wszystkich.

I teraz. W lenistwie spędziłem życie, przypadam do Ciebie,
Przeczysta, abyś swoimi modlitwami podniosła ku Bogu mój rozum i
całego mnie sczerniałego oświeciła jasnością pokuty, abym
sławił Ciebie wiarą i miłością.

Pieśń 4

Hirmos: Jako górę przez Bożą łaskę ocienioną ujrzał Ciebie
Habakuk proroczymi oczyma i ogłosił, że z Ciebie wyjdzie Święty
Izraela, na nasze zbawienie i odnowienie.

Wiemy, że jesteś Boskim pałacem Słowa, które w Tobie zamieszkało
ciałem, aby odnowić nas zniszczałych przez żądze, przeto czcimy
Ciebie, Czysta, jako Bożą Matkę i sławimy z Ciebie zrodzonego.

Wcielone Słowo zamieszkało w Twoim łonie, Dziewico, i zamieszkawszy
przepędziło dawną klątwę na naturę ludzką i słowem Bożym
przez połączenie wspaniale przebóstwiło, przeto Ciebie opiewamy.

Chwała. Śmierć podjął Adam, gdy skosztował zniszczalnego owocu,
Nieskalana, a teraz ożył przez Twoje zrodzenie i zamieszkał w
rajskich przybytkach, przeto słusznie Ciebie opiewamy.

I teraz. Powstrzymałaś potok śmierci rodząc Chrystusa Boga,
źródło nieśmiertelności, Czysta, módl się przeto do Niego,
obdarzona łaską przez Boga, aby uzdrowił moją duszę zmarłą
przez żądze i zbawił mnie.

Pieśń 5

Hirmos: O Chryste, który przez jasność swego przyjścia
oświeciłeś swym krzyżem krańce świata, oświeć światłością
Twojej Boskiej wiedzy serca tych, którzy śpiewają Tobie według
prawosławnej wiary.

Z Twego łona zajaśniało Niezachodzące Słońce, Nieskalana, i
rozpędziło całą ciemność, rozświetliło ziemię Bożymi
promieniami, przeto słusznie Ciebie opiewamy.

„Raduj się”, wołamy do Ciebie słowami archanioła, Przeczysta,
bowiem zrodziłaś Anioła Wielkiej Rady, współwiecznego Ojcu,
który stał się ciałem, aby zbawić człowieka.

Chwała. Pan zamieszkał w Twoim łonie, Czysta, aby pobożnie w Niego
wierzących wybawić z wrogiego panowania, przeto donośnie wszyscy
opiewamy Ciebie, Przeczysta.

I teraz. Przyoblekłszy się we mnie Władca przyszedł z Ciebie,
Nieskalana, i przebóstwił zniszczałą naturę, przeto módl się do
Niego, Bogurodzico, aby uczynił mnie wolnym od wszelkiego grzechu.

Pieśń 6

Hirmos: Otoczyła nas głębia otchłani, nie ma nas kto wyzwolić,
policzono nas jak owce na rzeź prowadzone, zbaw lud Twój, Boże
nasz, Ty bowiem jesteś mocą słabych i uleczeniem.

Bez nasienia poczęłaś Boga w łonie i po przedziwnym zrodzeniu
pozostałaś nieskalaną Dziewicą, przeto chwałą sławimy Ciebie,
albowiem przez Ciebie, Przeczysta, wybawiliśmy się z klątwy.

Drabiną, którą widział Jakub, górą ocienioną, jaśniejącym
obłokiem Bożej Światłości, bramą, przez którą przejdzie
jedynie Bóg, błogosławioną między niewiastami jesteś Ty,
Nieskalana.

Chwała. Poza prawami natury zrodziłaś, Dziewico nieznająca
małżeństwa, hipostatyczne Słowo Boże, uleczające naszą
chorobę, do którego módl się gorliwie, aby zbawiło wszystkich
nas.

I teraz. Przyniósłszy moją chorą przez przestępstwo duszę,
wołam do Ciebie, Najświętsza, Przesławna, Czysta: Ulecz i zbaw
mnie Twoim orędownictwem, abym opiewał i uwielbiał Twoje
wstawiennictwo.

Pieśń 7

Hirmos: Ciebie, Matkę Boga, wierni rozpoznajemy z wiarą, jako
duchowy ognisty piec, jak Wywyższany zbawił Trzech Młodzieńców,
tak odnowił świat w Twym łonie, Wszechmocny, Bóg ojców naszych,
bowiem chwalebnie się wysławił.

Cień Zakonu i przepowiednie głoszących Boga proroków jawnie
ogłosiły Twoje zrodzenie bez nasienia, Przeczysta, Nieskalana,
które opiewając wzywamy opiewanego ojców Boga i wywyższanego.

Zrodziłaś Wschód Słońca obdarzona łaską przez Boga, Czysta,
oświecającego wszystkich wiernych, który umniejszył noc zła,
przeto wzywamy opiewanego ojców Boga i wywyższanego.

Chwała. Niegdyś krzew niespalający się, Nieskalana, przedstawiał
Twoje łono, albowiem wcale nie spalił Ciebie ogień Bóstwa, przeto
modlę się do Ciebie, abyś wybawiła mnie z niegasnącego ognia, a
ja bez przerwy będę opiewał Twoją wspaniałość.

I teraz. Matko Boża, wiernych pomocy, grzeszących oczyszczenie,
dawczyni wszystkich dóbr, przyjmij mnie w Twojej łaskawości
modlitewnie przypadającego do Ciebie z płaczem i proszącego o
odpuszczenie moich grzechów.

Pieśń 8

Hirmos: W piecu dzieci izraelskie jak w tyglu bardziej błyszczały
niż złoto cnotą pobożności i głosiły: Błogosławcie Pana
wszystkie dzieła Pańskie, śpiewajcie i wywyższajcie Go na wieki.

Obrazy w Zakonie i dawne przepowiednie, Dziewico, wyraźnie mówiły o
Tobie jako o Matce Pana, a my widząc teraz spełnienie się rzeczy,
śpiewamy Tobie zgodnie i wysławiamy na wszystkie wieki.

Upiększywszy się wszystkimi Bożymi cnotami zrodziłaś Słowo
Boże, Nieskalana, pięknem Bożym rozjaśniające serca wszystkich z
wiarą wysławiających Go w pieśniach na wieki.

Chwała. Świętymi głosami prorocy z oddali przepowiedzieli, że
będziesz Matką Boga, Nieskalana Władczyni, do którego wszyscy
wołamy: Błogosławcie Pana wszystkie dzieła Pańskie, śpiewajcie i
wywyższajcie Go na wieki.

I teraz. Jako piękna, jako najlepsza Dziewica, bez męża zrodziłaś
pięknego w dobroci Chrystusa, do którego wszyscy wołamy:
Błogosławcie Pana wszystkie dzieła Pańskie, śpiewajcie i
wywyższajcie Go na wieki.

Pieśń 9

Hirmos: Obraz Twego czystego zrodzenia pokazał Krzew gorejący i
niespalający się, i teraz wygaś w nas piec gwałtownych pokus,
prosimy, abyśmy Ciebie, Bogurodzico, nieustannie wywyższali.

Dawno temu osądzona natura ludzka przez Twoje nadprzyrodzone
zrodzenie otrzymała nieśmiertelność i przyjęła poprzednie
piękno, przeto zgodnie śpiewamy Tobie pieśni radosnymi głosami.

Nosisz wszystko noszącego i karmisz mlekiem dającego wszystkim
pokarm, wielka i budząca bojaźń jest Twoja przewyższająca rozum
tajemnica, arko czcigodnego kapłaństwa, Dziewico Bogurodzico, przeto
wszyscy Ciebie uwielbiamy.

Chwała. Zapal teraz światłość dla mnie, Przeczysta, leżącego w
lenistwie ciemności, oślepionego zamysłami żądz i uczyń
głęboki pokój w duszy mojej na zawsze, Nieskalana, abym sławił
Ciebie.

I teraz. Lękam się nieuniknionego Sądu i wszystko pamiętającego
Sędziego, Nieskalana, mam bowiem mnóstwo niezliczone grzechów,
żyję w lenistwie wszelakich żądz, przeto ulitowawszy się nade
mną, Bogurodzico, zmiłuj się.

Także: Zaprawdę godne to jest, i pokłon. Trisagion i po: Ojcze nasz
tropariony, ciąg dalszy i rozesłanie.

W ŚRODĘ RANO,

po pierwszej recytacji Psałterza katyzmy poetyckie krzyża, ton 1:

Gdy zostałeś ukrzyżowany, Chryste, zginęła niewola i zdeptana
została wraża moc, albowiem nie anioł, ani człowiek, ale Ty sam
Panie zbawiłeś nas, chwała Tobie.

Stichos: Wywyższajcie Pana Boga naszego i kłaniajcie się
podnóżkowi nóg jego, albowiem jest święty.

Kłaniamy się drzewu Twego krzyża, Przyjacielu człowieka, albowiem
na nim zostałeś ukrzyżowany, Życie wszystkich, i otworzyłeś raj
łotrowi przychodzącemu do Ciebie z wiarą, Zbawco, uczyniłeś go
godnym pokarmu, wyznającego Ciebie: „Wspomnij mnie, Panie”, i jak
przyjąłeś jego, przyjmij i nas, wołających: Wszyscy
zgrzeszyliśmy, nie odrzucaj nas w Twoim miłosierdziu.

Chwała, i teraz. Stauroteotokion: Owieczka widząc Baranka na
krzyżu, z łotrami krzyżowanego Ciebie, wielce cierpliwe Słowo, i
włócznią przebijanego w bok, krzycząc macierzyńsko wołała:
Cóż to za straszna i budząca bojaźń tajemnica, Jezusie mój,
dokonująca się w niewypowiedziany sposób? Jakże przykrywa Ciebie
grób, nieopisany Boże? Nie zostawiaj mnie, która Ciebie zrodziła,
Synu mój najsłodszy!

Po drugiej recytacji Psałterza katyzmy poetyckie, ton 1:

Zbaw, Panie, lud Twój i pobłogosław dziedzictwo Twoje, obdarzaj
prawowiernych zwycięstwem nad przeciwnikami i przez Krzyż Twój
ochraniaj społeczność Twoją.

Stichos: Bóg nasz, Król nasz przed wiekami uczynił zbawienie
pośrodku ziemi.

Oręż krzyża w bitwie objawił się niegdyś pobożnemu cesarzowi
Konstantynowi, niezwyciężone zwycięstwo nad wrogami ze względu na
wiarę, przed którym drżą wrogie moce, on jest zbawieniem wiernych
i chwałą Pawła.

Stichos: Przedziwny jest Bóg w świętych swoich, Bóg Izraela.

Męczennikom: Cierpieniami świętych, którzy dla Ciebie cierpieli,
bądź ubłagany, Panie, i ulecz wszystkie nasze cierpienia, prosimy
Ciebie, Przyjacielu człowieka.

Chwała, i teraz. Stauroteotokion: Mając Twoje orędownictwo, Czysta,
i Twoimi modlitwami wybawiani z okropieństw, wszędzie chronieni
krzyżem Twego Syna, słusznie wszyscy Ciebie pobożnie uwielbiamy.

Po trzeciej recytacji Psałterza katyzmy poetyckie, ton 1:

Prosomion: Żołnierze strzegący Twego grobu.

Ciebie, Słowo dobrowolnie powieszone ciałem na drzewie krzyża ze
względu na miłosierdzie zmiłowań, gdy ujrzało Słońce nie mając
odwagi omroczyło się, przeto moją omroczoną duszę oświeć Twoją
niedostępną Światłością i zbaw mnie, błagam Ciebie.

Ty, który wyciągnąłeś na krzyżu Twoje dłonie, Szczodry, i
zgromadziłeś narody będące daleko od Ciebie, aby sławiły wielką
Twoją łaskawość, przeto wejrzyj na Twoje dziedzictwo i Twoim
czcigodnym krzyżem zwycięż tych, którzy nas atakują.

Chwała, i teraz. Stauroteotokion: Nieskalana Owieczka widząc Baranka
i Pasterza powieszonego na krzyżu martwego, płacząc jęczała,
macierzyńsko wołając: Jakże przecierpię Twoje przewyższające
słowa zstąpienie, Synu mój, i dobrowolne męki, najłaskawszy
Boże?

Kanon ku czci czcigodnego i życiodajnego krzyża,

mający akrostych: Zbawiony jestem krzyżem Władcy, który
ucierpiał.

Poemat Józefa. Ton 1.

Pieśń 1

Hirmos: Izrael został wybawiony z gorzkiej niewoli, nieprzebyte morze
przebył jak suchy ląd, widząc wroga tonącego śpiewa pieśń
łaskawcy Bogu, czyniącemu cuda wyciągniętą prawicą, albowiem
się wysławił.

Podnoszony na krzyżu, Chryste, podniosłeś ze sobą upadłego
człowieka i całą wrażą moc zrzuciłeś, Słowo, przeto opiewam
Twoje męki, które przecierpiałeś i mnie wybawiłeś z mąk.

Ty jesteś Panem Chwały, który chwałą ukoronowałeś człowieka, a
sam zostałeś ukoronowany cierniem, aby przynoszącą ciernie naszą
naturę uczynić przynoszącą owoce, sprawco Bożych czynów.

Męczennikom: Zgromadzenie świętych ucierpiało, Najświętszy,
strumieniami krwi świętych uświęciłeś stworzenie i zniszczyłeś
skalane ofiary składane biesom.

Męczennikom: Waszych cierpień, najświętsi męczennicy, waszej
cierpliwej walki nie skryły obłoki, przeto bardziej od promieni
słonecznych zajaśnieliście, sławni, oświecając jawnie zorzami
zbawienia.

Teotokion: Przenika Ciebie, Przeczysta, oręż cierpień Twego Syna,
gdy widzisz Go przebijanego włócznią, o On odsuwa oręż
zabraniający raju i nie dający wiernym wejść do niego.

Drugi kanon ku czci Najświętszej Bogurodzicy. Ton 1.

Pieśń 1

Hirmos: Twoja zwycięska prawica wspaniale wysławiła się w mocy,
ona bowiem, o Nieśmiertelny, jako wszechmocna starła przeciwników i
otworzyła Izraelitom nową drogę na głębokości morza.

Daj mi strumienie duchowych łez, Nieskalana, która zrodziłaś
Źródło przebaczenia, obmywające grzeszne skalanie i sprowadź moje
życie do pokory.

Przewyższasz całe stworzenie czcią, gdyż wcielił się w Ciebie
Bóg, przeto błagam Ciebie: Podnieś mnie z gnojowiska żądz i
wprowadź na Bożą wysokość niecierpiętliwości.

Bądź miłościwą, Czysta, w dniu Sądu, błagam, wybawiając mnie
ze strasznego stania i okrutnych mąk, przybiegającego pod Twoją
opiekę, przeczysta Władczyni.

Podnieś mnie, trzymanego w mroku grzechów i upadłego, Przeczysta,
dając mi potoki łez, którymi obmyję skalane czyny, Ciebie bowiem
mamy jako jedyną wspomożycielkę, Bogurodzico.

Pieśń 3

Hirmos: Niech się śmiertelny człowiek nie chwali mądrością i
bogactwem, ale wiarą w Pana, prawowiernie wzywając do Chrystusa Boga
i zawsze śpiewając: Na opoce Twoich przykazań umocnij mnie,
Władco.

Nieprawi przebili Twoje ręce i nogi, Jezusie mój, który najpierw w
niewypowiedziany sposób dłonią stworzyłeś człowieka, Chryste
Boże, i wszystkich cierpieniami wyzwoliłeś z cierpienia oraz
zniszczenia.

„Niechaj zatrzyma się księżyc i słońce” – zawołał Jezus
na krzyżu, jako Władca cierpiący ciałem nakazując omroczenie
światłom, a On zawstydził złych książąt ciemności.

Męczennikom: Sławni męczennicy gorliwie cierpieli rany i zranienie
węża Beliara mocno zranili, przeto na Boże polecenie zawsze
uleczają rany naszych dusz.

Męczennikom: Zniszczyliście bożki biesowskie i chramy, cierpieniami
i męstwem sami sobie wznieśliście przesławne świątynie,
mieszczące Ojca i Syna, i Świętego Ducha.

Teotokion: Widząc pięknego dobrocią w godzinie męki, Dziewico,
niemającego widoku ani dobroci, wołałaś gorzko, Czysta,
wykrzykując: Biada mi, jakże to cierpisz, Synu, pragnąc wszystkich
wybawić z cierpień?

Inny kanon.

Hirmos: Ty jeden znasz ludzkiej natury słabość i we współczuciu w
nią się przybrałeś, przepasz mnie mocą z wysoka, abym zaśpiewał
Tobie, Święty: Duchowa świątynio niewypowiedzianej Twojej chwały,
Przyjacielu człowieka.

Byłaś świątynią królującego nad wszystkimi, Przeczysta, przeto
mnie, będącego pieczarą zbójców wyrwij z ich złości i okaż
czystym mieszkaniem Bożego Ducha (dwa razy).

Poślij mi obłok łez, wysuszający strumienie moich złych czynów,
błagam, która urodziłaś łagodną otchłań miłosierdzia,
Chrystusa Boga naszego, Bogurodzico Dziewico, opiewana przez
wszystkich.

Bądź nam twierdzą i kolumną niezachwianą, radością otoczona
przez Boga, tarczą i orężem niezwyciężonym, powstrzymując od nas
pułki duchowych wrogów, Bogurodzico przeczysta, z wiarą i
miłością czczących Ciebie.

Pieśń 4

Hirmos: Dawno temu Habakuk usłyszał Twój cudowny głos, Chryste, i
z lękiem wołał: Bóg przyjdzie od Boga i Święty z góry
ocienionej czaszy, aby zbawić wybranych, chwała mocy Twojej, Panie.

Chryste, który przecierpiałeś rany, uleczając rany mego serca,
skosztowałeś gorzkiej żółci, zabierając słodkawy smak
zniszczalności, i przygwożdżony na drzewie zniszczyłeś dawną
klątwę.

Podnoszony na krzyżu przyciągnąłeś blisko narody daleko będące
od Ciebie i pogodziłeś nas z Ojcem, wielce cierpliwy, wprowadzając
do środka jako orędownik i pośrodku ziemi przecierpiałeś
haniebną mękę.

Męczennikom: W morze waszej krwi tajemnie z całym swoim wojskiem
wpadł duchowy faraon i utopił się, pobłogosławieni przez Boga,
przeto z radością wszyscy zbawieni przyjdźcie do ziemi obiecanej i
bądźcie obywatelami nieba.

Męczennikom: Wzmacniani męką Chrystusa błogosławieni mogli
przyjąć rozliczne męki czcigodnego ciała, przeto powstrzymują
cierpienia dusz i ciał tych, którzy ich wysławiają i zawsze
błogosławią.

Teotokion: Ta, która Ciebie zrodziła, Chryste, widząc Ciebie
niesprawiedliwie zabijanego, płacząc wołała do Ciebie:
Sprawiedliwy Sędzio, jakże to niesprawiedliwie zostałeś osądzony,
pragnąc usprawiedliwić dawno temu osądzonych przez przestępstwo,
którzy wpadli w zniszczalność.

Inny kanon.

Hirmos: Jako górę przez Bożą łaskę ocienioną ujrzał Ciebie
Habakuk proroczymi oczyma i ogłosił, że z Ciebie wyjdzie Święty
Izraela, na nasze zbawienie i odnowienie.

Nie pogardzaj, Dobra, okropnie odciągniętym od Bożych przykazań
przez oszustwa biesowskie, lecz ulituj się, błagam, i okaż mnie
wyższym od jego oszustw, przybiegającego do Twojej łaskawości,
Przeczysta (dwa razy).

Jedyny będąc miłosiernym, Chryste Boże, modlitwami Twojej
Rodzicielki zmiłuj się nad mającym w Tobie nadzieję, ulituj się i
skieruj ku światłości Twoich przykazań, czyniąc godnym życia
wiecznego.

Mnie, który zasnąłem ku śmierci i leżę w grobie rozpaczy,
Przeczysta, skowanego żelazem moich grzechów, podnieś Twoją
odważną modlitwą, błagam, i skieruj ku pokucie.

Pieśń 5

Hirmos: Niech Twoja Światłość niezachodząca, Chryste, zajaśnieje
sercom śpiewającym Tobie z wiarą, dając nam pokój
przewyższający rozum, przeto z nocy niewiedzy idąc ku dniu Twojej
Światłości, wysławiamy Ciebie, Przyjacielu człowieka.

Słońce pozbawiło się światłości, widząc Ciebie, Zbawco,
nagiego wiszącego na krzyżu, a Ty na wodach zawiesiłeś ziemię, a
kamienie odczuwając na kamieniu podnoszonego, rozpadły się z lęku
i zachwiały się fundamenty ziemi.

Podniesiony na drzewie i przebity gwoździami zakrwawiłeś palce,
wielce cierpliwy, i włócznią przebijany w bok uleczyłeś ranę
Adama, który posłuchał owocu swego boku i nie słuchał swego
Stworzyciela.

Męczennikom: Raj okazał się mnóstwu męczennikom, mając pośrodku
życiodajne drzewo Chrystusa, dla którego mężnie znieśli haniebną
śmierć, uśmiercając Bożą mocą węża, który pokarmem
uśmiercił prarodziców.

Męczennikom: Kroplami krwi cierpiętnicy Chrystusowi wysuszyli
głębię bezbożności i Bożym wytoczeniem świętych cudów
zatrzymali bieg cierpień dusz i ciał, przeto słusznie jesteście
wielbieni.

Teotokion: Zadziwiła się Nieskalana widząc Chrystusa dobrowolnie
podnoszonego na drzewie i płacząc wołała: Synu mój i Boże, w
zrodzeniu uniknęłam bólów, a teraz cierpię męki, gdy jesteś
niesprawiedliwie krzyżowany przez nieprawych.

Inny kanon.

Hirmos: O Chryste, który przez jasność swego przyjścia
oświeciłeś swym krzyżem krańce świata, oświeć światłością
Twojej Boskiej wiedzy serca tych, którzy śpiewają Tobie według
prawosławnej wiary.

Potoki licznych grzechów opanowują mnie i rozpada się świątynia
mojej duszy, ale Ty, Przeczysta, będąc poprawą praojców,
Bogurodzico, podnieś mnie, Twego sługę (dwa razy).

W błocie żądz ugrzęzłem, nieszczęsny, i zatapiany jestem przez
burzę licznych grzechów, podaj mi dłoń, Władczyni, podnieś mnie
i skieruj do przystani pokuty.

Daj mi oczyszczenie skaleń duszy i ulecz mnie z chorób ciała,
błagam Ciebie, i ogarniętego przez okropne zniechęcenie przemień
Twoimi modlitwami.

Pieśń 6

Hirmos: Cały opanowany jestem przez niezmierzone żądzę i jak
wieloryb grzechów spadam, lecz wyprowadź mnie ze zniszczenia, Boże,
jak dawno temu Jonasza, i daj mi nieustraszoną wiarę, abym ze
słowem chwały i zbawionym duchem złożył Tobie ofiarę.

Gdy Mojżesz podniósł ręce w górę, przedstawiając Twoją mękę,
któryś na drzewie wyciągnął dłonie i zniszczył zgubne panowanie
Złego, przeto znając Ciebie, opiewamy jako wybawiciela i Zbawcę,
Przyjacielu człowieka.

Śmierć przecierpiałeś podnoszony na drzewie i zabiłeś naszego
zabójcę, ożywiwszy Twoją ręką stworzenie, a przebijany w bok
wytoczyłeś dwie rzeki przebaczenia, opiewany w dwóch wolach.

Męczennikom: Czcigodna jest teraz przed Panem wasza śmierć,
święci, uczciwszy wszystkich swoimi czcigodnymi cierpieniami i
zawstydziliście niegodnego Beliara, pragnącego zwyciężyć was
użyciem wszystkich mąk.

Męczennikom: Całą duszą odłączyliście się od wszystkich
różnorodnych cierpień, mądrzy, całą potrzebną wam pomoc
znaleźliście u Tego, który przyoblekł się w całe
człowieczeństwo, przeto radowaliście się mając odcinane członki
i oddawani ogniowi.

Teotokion: Widząc Twoje ukrzyżowanie Przeczysta wołała: Synu,
cóż to za straszny widok! Ty, który uleczałeś cierpienia chorych,
jakże cierpisz nową mękę, Chryste? Jakże odpłacają Tobie
wrogowie, Łaskawco, za łaskę, którą otrzymali.

Inny kanon.

Hirmos: Otoczyła nas głębia otchłani, nie ma nas kto wyzwolić,
policzono nas jak owce na rzeź prowadzone, zbaw lud Twój, Boże
nasz, Ty bowiem jesteś mocą słabych i uleczeniem.

Rękopis moich grzechów rozerwij włócznią Syna zrodzonego bez
nasienia z Twego łona, Przeczysta, zechciej zapisać mnie w księdze
wybranych, który przybiegam do Twojej Bożej opieki (dwa razy).

Oczyść, Chryste, Twoje sługi modlitwami Twojej Rodzicielki i
ześlij jako jedyny dobry odpuszczenie grzechów, Ty bowiem jesteś
Zbawcą i Wybawicielem wszystkich przybiegających do Ciebie.

Mnie umarłego przez żądze, ożyw teraz Twoimi modlitwami,
Przeczysta Dziewico, która zrodziłaś Dawcę życia, i okaż mnie
zwycięzcą złego wroga, Ciebie bowiem jedyną mamy naszą pomocnicę
ku Bogu.

Pieśń 7

Hirmos: Dzieci przeszły niegdyś przez ognisty piec nie do zniesienia
jak przez pałac, walcząc o pobożność okazały się świętymi i
zgodnie śpiewając pieśń wołali: Ojców Boże, błogosławiony
jesteś.

Będąc Władcą przyjąłeś uderzenie od sługi, Jezusie mój,
chcąc mnie wyzwolić od wroga, który mnie zniewolił, na krzyżu
przygwożdżony zbawiasz mnie śpiewającego: Ojców Boże,
błogosławiony jesteś.

Zadrżało całe stworzenie, gdy byłeś krzyżowany, Panie, i
włócznią przebijany, a wróg otrzymał zniszczalną ranę, zraniony
Adam został uleczony, wołając: Błogosławiony Bóg ojców naszych.

Męczennikom: Krzyżem odgrodzone przesławne wojsko cierpiętników
wrogie pułki zgubiło łaską i przyjęło korony zwycięstwa,
wołając: Błogosławiony Bóg ojców naszych.

Męczennikom: Zdobywszy silniejszą od ognia pomoc nie zostaliście
spaleni przez ogień was otaczający, ale spaliliście złą rzecz
złości, wołając: Ojców naszych Boże, błogosławiony jesteś.

Teotokion: Zrodzenie Twoje, Dziewico, przesławne wieki zrodziłaś i
podniesiony na krzyżu podniosłeś upadłych, okazując mieszkańcami
nieba śpiewających: Ojców Boże, błogosławiony jesteś.

Inny kanon.

Hirmos: Ciebie, Matkę Boga, wierni rozpoznajemy z wiarą, jako
duchowy ognisty piec, jak Wywyższany zbawił Trzech Młodzieńców,
tak odnowił świat w Twym łonie, Wszechmocny, Bóg ojców naszych,
bowiem chwalebnie się wysławił.

Zrodziłaś Źródło życia, przeto moją zmarłą duszę wskrześ
życiodajną prawicą, Przeczysta, i pozwól wołać w rozrzewnieniu
mego serca: Chwalebny ojców Boże, błogosławiony jesteś (dwa
razy).

Nowy Adam zechciał przyjść z Twego czystego łona, który jest
przedwiecznym Bogiem, a Ty módl się do Niego, aby odnowił mnie
zniszczałego, wołającego: Wysławiany ojców naszych Boże,
błogosławiony jesteś.

Wróg przychodząc drogą gniewu chce bezlitośnie pochwycić moją
pokorną duszę, przeto zniszcz jego rady, Przeczysta, i ulituj się
nade mną, śpiewającym: Wychwalany ojców Boże, błogosławiony
jesteś.

Pieśń 8

Hirmos: Pokazując obraz nadprzyrodzonego cudu dawno temu ognisty piec
zrosiła rosa, ogień nie spalił bowiem młodych dzieci, okazując
bez nasienia zrodzenie Chrystusa z Dziewicy, przeto śpiewając
wołamy: Niech całe stworzenie błogosławi Pana i wywyższa na
wszystkie wieki.

Dobrowolnie zostałeś rozpięty na krzyżu, który swoją wolą
rozpostarłeś niebo, zostałeś przybity gwoździami chcąc
zniszczyć pełen żądzy grzech pierwszego stworzonego Adama, przeto
opiewając śpiewamy: Niech wszelkie stworzenie błogosławi Pana i
wywyższa Go na wieki.

Gdy na kamieniu podniosło Ciebie zgromadzenie o kamiennych sercach,
góry zachwiały się, ziemia zadrżała, Słowo Boże, i zachwiane
ludy zostały umocnione w Bożym życiu, zawsze wołające: Niech
wszelkie stworzenie błogosławi Pana i wywyższa Go na wieki.

Męczennikom: Święci cierpiętnicy otwarcie utkali sobie zbawienia
szaty w nagości cielesnej cierpiąc cierpliwie i obsypani
przyjmowanymi ranami, opiewając śpiewali: Niech wszelkie stworzenie
błogosławi Pana i wywyższa Go na wieki.

Męczennikom: Mając niemiłosiernie wyrywane paznokcie,
cierpiętnicy, i bezlitosne odcinane członki oraz wszelkie nosząc
rany zrzuciliście bożków i okazaliście się dla wiernych kolumnami
męstwa: Niech wszelkie stworzenie błogosławi Pana i wywyższa Go na
wieki.

Teotokion: Zasmuca Ciebie szaleńcze zgromadzenie jako chcące z ziemi
zabrać Ciebie, będąc niepłodne i wzburzające, macierzyńskim
sercem cierpiała nieznająca męża i wołała: Na krzyżu widząc
Ciebie podniesionego, całe stworzenie sławi Ciebie, wszystkich
Wybawiciela, Jezu, na wieki.

Inny kanon.

Hirmos: W piecu dzieci izraelskie jak w tyglu bardziej błyszczały
niż złoto cnotą pobożności i głosiły: Błogosławcie Pana
wszystkie dzieła Pańskie, śpiewajcie i wywyższajcie Go na wieki.

Oświeć mi oczy serca, będąca mi bramą Światłości, Czysta,
rozpędzając obłok żądz i rozpraszając głęboką ciemność,
abym śpiewał: Wszystkie dzieła Pańskie śpiewajcie Panu i
wywyższajcie Go na wieki (dwa razy).

Nie przestawaj modlić się za wszystkich, Władczyni czysta, którzy
Ciebie przyzywają jako Matkę Bożą, Dziewico nieskalana, i
śpiewają: Błogosławcie wszystkie dzieła Pańskie, śpiewajcie
Panu i wywyższajcie Go na wieki.

Ty, która w niewypowiedziany sposób zrodziłaś przyczynę
zbawienia, Chrystusa, módl się za wszystkich gorliwie wołających,
Dziewico sławiona przez wszystkich: Błogosławcie wszystkie dzieła
Pańskie, śpiewajcie Panu i wywyższajcie Go na wieki.

Pieśń 9

Hirmos: Niewypowiedziana tajemnica Dziewicy, okazała się bowiem
niebem, tronem cherubinów i świetlistym pałacem Chrystusa Boga
Wszechmogącego, przeto pobożnie uwielbiamy Ją jako Bogurodzicę.

Gdy dobry łotr zobaczył Ciebie dawno temu powieszonego na drzewie,
Zbawco, który ziemię zawiesiłeś na bezmiernych wodach, to z wiarą
zawołał do Ciebie: „Wspomnij mnie!”, a my z nim pobożnie
wysławiamy Twoje cierpienia.

Krzyżowany zachwiałeś fundamenty ziemi, włócznią przebijany
wytaczasz krople nieśmiertelności, krew i wodę, którymi
oczyściłeś ludzkość z cierpień, Jezusie, przeto opiewając
Ciebie uwielbiamy.

Męczennikom: Święci weselili się w cierpieniach, sami siebie
pobudzając na słodycze, mężni, wołając: Stańmy, oto Chrystus
otworzył arenę i teraz daje korony tym, których ukochał.

Męczennikom: Oświeca się tryumf wiernych czczących cierpienia
wszystkich niezwyciężonych męczenników, ogrom ich cierpień, a ze
względu na nich staliśmy się godni słodyczy bez boleści, życia i
wiecznych rozkoszy.

Teotokion: Ty, która w niewypowiedziany sposób zrodziłaś
Przyjaciela człowieka, Słowo, które widząc Dziewica dobrowolnie
cierpiącego z ręki ludzi, wołała: Cóż to jest? Bóg
niecierpiętliwy przyjmuje cierpienia, aby z cierpień wybawić tych,
którzy z wiarą kłaniają się Jemu.

Inny kanon.

Hirmos: Obraz Twego czystego zrodzenia pokazał Krzew gorejący i
niespalający się, i teraz wygaś w nas piec gwałtownych pokus,
prosimy, abyśmy Ciebie, Bogurodzico, nieustannie wywyższali.

Weź ciężkie brzemię moich grzechów, Bogurodzico przez wszystkich
opiewana, i pozwól mi nosić lekkie brzemię Syna i Boga Twego oraz
iść ścieżką prowadzącą ku spełnieniu w niebie (dwa razy).

Drżę myśląc o budzącym bojaźń dniu przyjścia Chrystusa,
Nieskalana, całe bowiem życie moje w grzechach spędziłem i moja
dusza pełna jest żądz, ale ulituj się nade mną i wybaw mnie z
wszelkiego osądzenia.

Przyjmij modlitwy Twego niepotrzebnego sługi, przeczysta Władczyni,
i trwogę mojej duszy oraz ciała zamień na głęboką ciszę, abym
zbawiony Ciebie uwielbiał.

Także: Zaprawdę godne to jest, i pokłon. Mała ektenia i
fotagogikon. Także zwykłe psalmy.

Na stichownie stichery krzyża. Ton 1:

Ciebie, na drzewie przygwożdżonego ciałem i dającego nam życie,
jako Zbawcę i Władcę nieustannie opiewamy.

Stichos: Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich.

Twoim krzyżem, Chryste, jedna owczarnia stała się aniołów i
ludzi, i w jednym zgromadzeniu radują się niebo i ziemia, wołając:
Panie, chwała Tobie.

Stichos: Niech będzie światłość Pana Boga naszego nad nami, i
dzieło rąk naszych udoskonal w nas, i dzieło rąk naszych umocnij.

Was, chwalebni męczennicy, ani ból, ani ciasnota, ani głód, ani
prześladowanie, ani rany, ani okrucieństwo zwierząt, ani miecz, ani
ogień nie mogły rozłączyć z Bogiem, albowiem miłością do Niego
jakby w cudzych walcząc ciałach zapomnieliście o naturze i
pogardziliście śmiercią, przeto słusznie przyjęliście zapłatę
za wasze cierpienia i staliście się dziedzicami królestwa
niebieskiego, nieustannie módlcie się za dusze nasze.

Chwała, i teraz. Stauroteotokion: Stojąc przy Twoim krzyżu, Słowo
Boże, Owieczka i nieskalana Twoja Matka płacząc wołała: Biada mi,
Synu, jakże umierasz na krzyżu? Biada mi, słodka moja
Światłości, gdzież teraz skryła się piękność Twojej dobroci?
Jesteś piękniejszy od wszystkich ludzi.

Także: Dobrze jest wyznawać Pana. Trisagion i po: Ojcze nasz
troparion. Kapłan odmawia ektenie i rozesłanie. Pierwsza godzina i
zwykłe psalmy oraz rozesłanie.

W środę na Liturgii Błogosławieństwa. Ton 1:

Stichos: Błogosławieni czyniący pokój, albowiem oni synami Bożymi
będą nazwani.

Wróg przez pokarm wywiódł Adama z raju, Chrystus natomiast krzyżem
łotra wprowadził do niego, wołającego: Wspomnij mnie, gdy
przyjdziesz w Twoim królestwie.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Haniebną przecierpiałeś śmierć, Chryste, i zabrałeś od nas
wszelką hańbę, Dobry, okazując nas uczestnikami wyższego
królestwa, kłaniających się Twemu uniżeniu.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Obnażenie Adama Ty przykryłeś, Chryste, obnażając się
cieleśnie, będąc zaś podnoszonym na krzyżu, podniosłeś nas z
głębi zła, przeto sławimy Twoje uniżenie, Słowo.

Stichos: Radujcie się i weselcie, albowiem zapłata wasza obfita jest
w niebiosach.

Męczennikom: Waszymi świętymi ranami, chwalebni męczennicy,
zraniliście mnóstwo grzechów, wszystkie ludzkie rany i strupy,
łaską zawsze zaiste uzdrawiacie.

Chwała. Trójca oświeca wszystkich czysto Ją czczących i
znających Ją, mając panowanie nie do obalenia, do której
zawołajmy: Zbaw, Trójco, tych, którzy z miłością czczą Ciebie.

I teraz. Stojąc przy krzyżu, Nieskalana, i widząc Chrystusa
przygwożdżonego ciałem, krzycząc wołała: Gdzież podziało się
teraz Twoje piękno, Panie Chwały?

