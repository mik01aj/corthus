W PIĄTEK WIECZOREM,

do: Panie, wołam do Ciebie, dodajemy stichery ku czci świętych
męczenników, hierarchów i ascetów. Ton 3:

Prosomion: Wielka męczenników.

Stichos: Jeśli będziesz pamiętał o nieprawościach, Panie, Panie,
któż się ostoi? Ale u Ciebie jest oczyszczenie.

Bardzo cierpieli mężni męczennicy, rany, wiązanie i liczne męki
przecierpieli, zostali przyprowadzeni do bezbolesnego wojska i
błogosławionego dziedzictwa z powodu godności cierpień.

Stichos: Dla imienia Twego cierpiałem, Panie, cierpiała dusza moja
dla słowa Twego, dusza moja ma nadzieję w Panu.

Wy, którzy słowo Boże pobożnie i Bożo wyrzekliście, hierarchowie
Pańscy, i zniszczyliście wszystkie przeciwne słowa heretyckie,
okazaliście się dla wszystkich wiernych przykładem, przeto
jesteście czczeni.

Stichos: Od straży porannej do nocy, od straży porannej niech Izrael
ma nadzieję w Panu.

Do niematerialnych i bezcielesnych zastępów upodobniliście się,
ojcowie noszący Boga w sercu, chwalebnie okazując ich życie w
materialnym ciele, przeto mieszkacie w ich przybytkach.

Inne stichery ku czci męczenników, ton i prosomion ten sam.

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Wielka jest moc Twego krzyża, Panie, postawiony bowiem na jednym
miejscu działa na cały świat i rybaków okazał apostołami, z
pogan męczenników, aby modlili się na nasze dusze.

Stichos: Chwalcie Pana wszystkie narody, wysławiajcie Go wszyscy
ludzie.

Wielka jest moc Twoich męczenników, Chryste, w grobach bowiem
leżąc duchy przepędzają i likwidują wrażą władzę, którzy
walczyli o pobożność wiary w Trójcę.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Prorocy, apostołowie Chrystusowi i męczennicy nauczyli śpiewać
Trójcy jednoistotnej i oświecili zbłąkane narody, synów ludzkich
uczynili wspólnikami aniołów.

Chwała, i teraz. Teotokion: Jakże nie dziwić się Twemu Bożemu
zrodzeniu, Przeczysta? Nie przyjęłaś bowiem, Najczystsza, pokusy
mężczyzny, zrodziłaś bez ojca Boga w ciele, Przedwiecznie z Ojca
zrodzonego bez matki, który nie doznał żadnej zmiany, lub
pomieszania, ale cechy obu natur zachował w całości. Przeto, Matko
Dziewico, Władczyni, módl się do Niego, aby zbawił dusze
prawowiernie Ciebie wyznających, Bogurodzico.

Także: Pogodna Światłości. Prokimenon dnia.

Na stichownie stichery ku czci męczenników, ton 3:

Męczennicy Twoi, Panie, umocnili się wiarą, pokrzepili nadzieją,
zjednoczyli duchowo w miłości Twego krzyża, zniszczyli wraże
dręczenie i otrzymawszy korony modlą się z bezcielesnymi za dusze
nasze.

Za zmarłych: Cała marność ludzka nie przetrwa po śmierci, nie
przetrwa bogactwo, nie zachowa się sława, gdy przyjdzie bowiem
śmierć, wszystko to zgubi, przeto zaśpiewajmy Chrystusowi,
nieśmiertelnemu Królowi: Daj odpoczynek tym, którzy od nas odeszli,
w mieszkaniach wszystkich weselących się w Tobie.

Za zmarłych: Ludzie, po cóż się szamocemy? Krótka jest droga,
którą idziemy, dymem jest życie, parą, prochem i popiołem, na
krótko się pojawia i szybko ginie, przeto zaśpiewajmy Chrystusowi,
nieśmiertelnemu Królowi: Daj odpoczynek tym, którzy od nas odeszli,
w mieszkaniach wszystkich weselących się w Tobie.

Chwała, i teraz. Teotokion: Wśród niewiast święta Bogurodzico
Matko Dziewico módl się do zrodzonego z Ciebie Króla i Boga
naszego, aby nas zbawił jako Przyjaciel człowieka.

Także: Teraz pozwalasz odejść. Trisagion. Po: Ojcze nasz, troparion
i rozesłanie.

W PIĄTEK NA POWIECZERZU,

Kanon do Najświętszej Bogurodzicy. Ton 3.

Pieśń 1

Hirmos: Dawno temu z woli Bożej wody w jedno zebrawszy miejsce
rozdzielił morze dla ludu izraelskiego, oto Bóg nasz pełen chwały,
Jemu jednemu śpiewajmy, albowiem się wysławił.

Zrodziłaś Przywódcę zbawienia i Dawcę życia, co przewyższa
rozum, który z więzów osądzenia wyzwala Pramatkę Ewę, przeto
całe stworzenie błogosławi Ciebie, czysta Bogurodzico.

Okropnie chorującego duszą i ciałem, najświętsza Dziewico wyrwij
z głębi rozpaczy, wybawiając mnie z wszelkich kłopotów, Ty bowiem
jesteś, Przeczysta, źródłem miłosierdzia.

Chwała. Pozbawiłem się szaty wesela, wpadłem w smutek i chorobę,
wszędzie jestem okropnie poraniony, uprzedź i wybaw mnie z
trzymającego mnie oszustwa, Ty jesteś bowiem, Władczyni, moją
ucieczką i nadzieją.

I teraz. Zdobywszy Ciebie jako zdecydowaną orędowniczkę,
Oblubienico Boża, przybiegam do Twojej opieki, błagając: Nie
pogardzaj mną, Twoim sługą, obciążonym licznymi cierpieniami,
chorobami i smutkami, lecz modlitwami Twoimi ulecz mnie, Matko Boża.

Pieśń 3

Hirmos: Ty, który wszystko przywiodłeś do istnienia Słowem
stwarzając, Duchem spełniając, Wszechwładco Najwyższy, w Twojej
miłości umocnij mnie.

Tkwię w wątpliwościach i bólach, nieszczęsny, widząc idącą w
ślad za mną śmierć, przeto Twoją modlitwą, Przeczysta, wybaw
mnie.

Oskarża mnie całe życie zniszczone złymi i nierozsądnymi czynami,
i pogrąża mnie w rozpaczy, Czysta, wybaw mnie.

Chwała. Zmiłowań Twoich jest otchłań, wszędzie przelewająca
się, Władczyni, i z łaskawości olejem radości namaszcza
wszystkich zawsze Tobie śpiewających.

I teraz. Syn Twój i Pan przyjął od Ciebie zasadę naszej natury i
Twoimi modlitwami gromadzi tych, którzy Tobie śpiewają.

Pieśń 4

Hirmos: Dałeś nam, Panie, wielką miłość, Jednorodzonego bowiem
Twego Syna za nas na śmierć wydałeś. Przeto wołamy Tobie z
dziękczynieniem: Chwała mocy Twojej, Panie!

Całą nadzieję złożyłem w Tobie, Władczyni, modlę się z
głębi duszy i przypadam, wybaw mnie ze śmiertelnej choroby,
prowadząc mnie do zbawienia życia, która zrodziłaś Życie.

Ulecz mnie, Czysta, modlitwami Twoimi, zrozpaczonego sługę Twego,
okrytego okropnymi i gnijącymi ranami, bowiem zrodziłaś Lekarza,
obfitego w miłosierdzie Boga naszego.

Chwała. Wybaw mnie, upadłego w okropne żądze i daj mi Twoim Bożym
nawiedzeniem szatę radości, albowiem zrodziłaś radość
przewyższającą wszelki rozum, Dziewico.

I teraz. Okazałaś się drugim niebem, Bogurodzico, przez które w
niewypowiedziany sposób na ziemi zajaśniało Słońce
Sprawiedliwości, Czysta, dające nam zawsze będącą światłość
poznania Boga.

Pieśń 5

Hirmos: Do Ciebie, Stwórcy wszystkiego, dającego pokój
przewyższający wszelkie rozumienie, modlę się o poranku: Twoje
nakazy są światłością, nimi prowadź mnie.

Stając się martwym i zbliżając się do cierpień z powodu moich
niezliczonych grzechów, Matko Boża, modlę się do Ciebie gorliwie,
abyś była wybawieniem licznych moich złości.

Moje duchowe ręce wyciągam do Ciebie, Czysta, słaby bowiem jestem
ciałem, nieszczęsny, lecz Ty wybaw mnie z licznych ran, dając
uleczenie.

Chwała. Pozbawiłem się zdrowej szaty i w cierpieniach przyoblokłem
szatę płaczliwą, modlę się do Ciebie, Władczyni, abyś
przyoblekła mnie w zdrowie.

I teraz. Bogurodzico będąca świętym upiększeniem męczenników i
apostołów oraz wspomożeniem wiernych, wszyscy godnie Ciebie
sławimy.

Pieśń 6

Hirmos: Wyprowadź mnie ze zniszczenia, Panie Boże mój – zawołał
Jonasz i ja wołam do Ciebie: Wybaw mnie, Zbawco, z głębi licznych
moich złości, modlę się, i skieruj mnie do Światłości Twojej.

Zaatakowało mnie mnóstwo cierpień z powodu niezliczonych moich
śmiertelnie zaraźliwych grzechów i otoczyło mnie martwotą, lecz
Ty sama, Bogurodzico wybaw mnie z nich i wyrwij z wszelkich
nieszczęść.

Rzucony zostałem w głębię grzechów, cierpień i niezmiernych
bólów, jestem teraz przez nie obciążony, lecz Ty, Rodzicielko
Boga, wyciągnąwszy rękę wyprowadź mnie ku zbawieniu.

Chwała. Znam Ciebie, Bogurodzico, jako mocny fundament i władczą
pomoc dla będących w smutkach, przeto przybiegnąwszy do Twojej
opieki modlę się do Ciebie, abyś mnie wybawiła z okropnych
nieszczęść i z ciężkich zmartwień.

I teraz. Bruździe, która zrodziła Boży kłos, karmiący serca
wiernych z wiarą i ustał duchowy głód, zaśpiewajmy Bożej arce
jako Dziewicy Matce Bożej.

Także: Panie, zmiłuj się, trzy razy. Chwała, i teraz.

Katyzma poetycka, ton 3:

Będąc w łonie Twoim ciałem nie rozłączył się z naturą Bożą,
lecz Bóg wcielił się i pozostał Bogiem, który po zrodzeniu
zachował Ciebie, Matkę, jako Dziewicę, jak i przed zrodzeniem
zachował nieskalaną jedyny Pan, do którego módl się gorliwie, aby
dał nam wielkie miłosierdzie.

Pieśń 7

Hirmos: Jak dawno temu zesłałeś rosę trzem pobożnym
młodzieńcom, wrzuconym do chaldejskiego pieca, tak oświeć
światłem Bóstwa i nas, wołających: Błogosławiony jesteś, Boże
ojców naszych.

Ulituj się nade mną, Dziewico Oblubienico Boża, wpadłem bowiem w
głębię rozpaczy, bądź mi ciszą, modlę się do Ciebie,
Przeczysta, zawsze bowiem jesteś przystanią zbawienia dla będących
w potrzebach.

Niewypowiedzianie i w sposób przewyższający rozum zrodziłaś
Chrystusa, Mądrość i Moc Bożą, przeto jesteś silna i szczodra w
miłosierdziu, daj mi Twoje zbawcze uleczenie, Bogurodzico, nadziejo
wiernych.

Chwała. Przez Boże zrodzenie wzbogaciwszy krańce świata słodyczą
niezniszczalności, wyzwól mnie ze śmiertelnie zaraźliwej choroby i
gorzkich żądz, daj zbawienie, przesławna Matko Boża.

I teraz. Ten, który wybrał sobie Ciebie jako tajemną Bramę i
wspomożycielkę daną będącym na ziemi, przez Ciebie, Czysta, jako
szczodry i Bóg wszystkich dał ludziom Bramę wszystkich
wprowadzającą do życia wiecznego.

Pieśń 8

Hirmos: Piec babiloński nie spalił dzieci, ani też ogień Bóstwa
nie zniszczył Dziewicy, przeto wraz z dziećmi zawołajmy, wierni:
Błogosławcie Pana dzieła Pańskie.

Zdobyłem sobie niezgłębioną otchłań grzechów i teraz w niej
tonę, Czysta, pogrążony w nieszczęściach, przeto modlę się,
abyś wyciągnęła do mnie pomocną dłoń, wyprowadzając mnie z
głębi nieszczęść.

Okazałaś się, zawsze czysta Dziewico Bogurodzico, przez wszystkich
opiewana, ziemskim tronem Boga i bramą niebios, przeto otwórz mi
bramę zbawienia, Bogurodzico, i wyzwól z ciemności żądz.

Chwała. Jako winnica zrodziłaś nieuprawiane grono, Czysta, toczące
wino dla dusz, weselące pijących je z wiarą, Nieskalana.

I teraz. Ty, która po zrodzeniu pozostałaś nienaruszoną,
Nieskalana, modlę się, Czysta, abyś wybawiła ze zniszczenia Twoje
sługi, z wiarą śpiewające jednomyślną duszą: Błogosławcie
Pana wszystkie dzieła Pańskie i wywyższajcie Go na wieki.

Pieśń 9

Hirmos: Na synajskiej górze Mojżesz ujrzał Ciebie w krzewie, bez
spalania ogień Bóstwa poczynającą w łonie ogień Bóstwa, Daniel
zaś widział Ciebie jako górę niesieczoną, a Izajasz nazywał
zakwitłą laskę z korzenia Dawidowego.

O, Dziewico najłaskawsza! O, radości świata i ucieczko! O, ochrono
wiernych i wybawienie z nieszczęść! Ty za mną oręduj w godzinie
śmierci i wybaw od biesów szukających jak mnie zniszczyć.

Poczęłaś w łonie Stwórcę i Boga, Dziewico Matko czysta, mocą
jaką masz w sobie zrzuć miotanie się biesów i podnieś róg
opiewających Twoje Boże panowanie oraz z wiarą kłaniających się
Twojej ikonie.

Chwała. Na nowo stworzywszy naszą naturę przez wcielenie się w
Ciebie, Dziewico czysta, na nowo czyni i odnawia nas Twoją
macierzyńską modlitwą, Ciebie nieustannie wysławiających w
pieśniach jako świetlistą i odważną wspomożycielkę, i
prawdziwą Bogurodzicę.

I teraz. Ty jesteś radością aniołów, Ty jesteś dobrocią
sprawiedliwych, Ty jesteś nadzieją wiernych, Ty jesteś naszą
ochroną, Ty jesteś mostem prowadzącym do życia niestarzejącego
się tych, którzy z wiarą i miłością Ciebie wysławiają.

Także: Zaprawdę godne to jest. Trisagion. Po: Ojcze nasz,
tropariony, ciąg dalszy i rozesłanie.

W SOBOTĘ RANO,

po pierwszej recytacji Psałterza katyzmy poetyckie ku czci
męczenników, ton 3:

Wielkoduszność waszego cierpienia zwyciężyła podstępy wroga
sprawcy zła, chwalebni męczennicy, przeto staliście się godni
wiecznej sprawiedliwości, jako świadkowie prawdy módlcie się do
Pana, aby zbawiona została owczarnia ludzi miłujących Chrystusa.

Stichos: Przedziwny jest Bóg w świętych swoich, Bóg Izraela.

Jaśniejecie wiarą, świetliste światła, święci lekarze chorób,
chwalebni cierpiętnicy, nie ulękliście się bowiem ran zadawanych
przez oprawców, niszcząc niegodziwość bożków, zwycięstwo mając
niezwyciężone, prawdziwy krzyż.

Chwała, i teraz. Teotokion: Ciebie, orędowniczkę zbawienia naszego
rodzaju, opiewamy Bogurodzico Dziewico, bowiem ciałem przyjętym z
Ciebie Syn Twój i Bóg nasz przyjął śmierć na krzyżu, i wybawił
nas ze zniszczenia jako Przyjaciel człowieka.

Po drugiej recytacji Psałterza katyzmy poetyckie, ton 3:

Uzbroiwszy się we wszelką broń Chrystusa i przyoblekłszy się w
oręż wiary przeraziliście wrogie pułki, gorliwie bowiem z
nadzieją życia przecierpieliście wszelkie kary i rany oprawców,
przeto otrzymaliście korony, wielce cierpliwi męczennicy
Chrystusowi.

Stichos: Przedziwny jest Bóg w świętych swoich, Bóg Izraela.

Święci cierpiętnicy módlcie się do miłosiernego Boga, aby
przebaczenie grzechów dał duszom naszym.

Stichos: Błogosławieni, których wybrałeś i przyjąłeś, Panie,
pamięć ich z pokolenia na pokolenie.

Gdy na słowo Twoje staniemy na Twoim nieprzekupnym Sądzie, Panie,
nie zawstydzaj wierzących w Ciebie, Zbawco nasz, wszyscy bowiem
zgrzeszyliśmy, ale nie odstąpiliśmy od Ciebie, przeto prosimy
Ciebie, abyś w przybytkach Twoich sprawiedliwych, Chryste, dał
odpoczynek tym, których przyjąłeś, jedyny bowiem jesteś
Bezgrzeszny.

Chwała, i teraz. Teotokion: Prorocy głosili, apostołowie nauczali,
męczennicy wyznawali i my wierzymy, że zaiste jesteś prawdziwą
Bogurodzicą, przeto wielbimy Twoje niewypowiedziane zrodzenie,
Przeczysta.

Kanon ku czci świętych męczenników, hierarchów, ascetów i za
zmarłych. Poemat Józefa. Ton 3.

Pieśń 1

Hirmos: Przedziwne i sławne czynisz cuda, Ty jesteś Bogiem, który
otchłań uczynił ziemią zieloną i rydwany zatopił, zbawiając
ludzi śpiewających Tobie jako Królowi naszemu i Bogu.

Chwałę męczeństwa otrzymaliście wszyscy mądrzy cierpiętnicy,
mężnie przecierpiawszy rozliczne cierpienia, męczennicy, przeto
zawsze jesteście sławieni.

Mając życie doskonałe okazaliście się Boży słudzy mądrymi
znawcami tajemnic wcielonego Słowa, którzy dobrze paśliście
owczarnię Pańską mocą Bożą.

Ukrzyżowaliście się dla świata, asceci, odrzuciliście wszystkie
rozkosze ciała i okazaliście się naczyniami Ducha, wszystkie
oszukańcze duchy zgubiliście mocą Bożą.

Chwała. Tym, którzy z ziemi na Twoje polecenie, Panie, z wiarą
pobożnie odeszli, Szczodry, daj odpoczynek jako łaskawy, uczyniwszy
ich godnymi życia nieskończonego i Światłości Niezachodzącej.

I teraz. Teotokion: Z czcigodnymi niewiastami, które zajaśniały w
poście i cierpieniami pokonały wroga, nieustannie czcimy Ciebie,
Przeczysta, bowiem Boga zrodziłaś w ciele.

Inny kanon za zmarłych, śpiewany od razu, jeśli nie ma Menei.
Poemat Teofana.

Pieśń 1

Hirmos: Rozsieczone laską morze dawno temu Izrael przeszedł jak po
pustyni i na kształt krzyża jawnie przygotowuje ścieżki, przeto
śpiewamy ku chwale cudownego Boga naszego, albowiem się wysławił.

Stichos: Przedziwny jest Bóg w świętych swoich, Bóg Izraela.

Przez Twój pogrzeb śmierć została uśmiercona i zrzucone
dręczenie otchłani, a nasz poprzednik wstąpiwszy na niebiosa
podniósł chór cierpiętników, teraz zaś daje odpoczynek duszom
zmarłych w Tobie, Chryste.

Stichos: Daj, Panie, odpoczynek duszom zmarłych sług Twoich.

Ten, który umacniał Bożych męczenników i przez nich zniszczył
oszustwo, ich modlitwami jako Bóg zmarłym w Tobie, Zbawco, niech
zechce dać nieśmiertelność i błogosławione dziedzictwo.

Chwała. Zabijany za sługi, Władco, wylałeś swoją krew jako
szczodry, spłacając za nich dług, przeto prosimy Ciebie,
Miłosierny, abyś zmarłym w Tobie sługom dał odpoczynek.

I teraz. Opiewamy czcigodną Bogurodzicę, która zrodziła Boga
śmiercią swoją zrzucającego naszą śmierć, toczącego życie
niestarzejące się i szczęśliwość trwającą na wieki.

Pieśń 3

Hirmos: Niepłodna duszo i bezdzietna, zdobądź owoc błogosławiony
przez Boga, weseląc się zawołaj: Umocniłem się w Tobie, Boże,
nie ma sprawiedliwego poza Tobą, Panie.

Chwalebni męczennicy umacniani mocą Bożą zgubną moc będącą w
złości silnego wroga do końca zgubili i przyjęli od Boga korony
zwycięstwa.

Ty, Władco, któryś ascetów okazał zwycięzcami wroga i
uświęciłeś hierarchów najświętszym namaszczeniem, Chryste, ich
modlitwami uświęć i oświeć śpiewających Tobie.

Ze wszystkimi prorokami wysławmy chór Bożych niewiast, które
zajaśniały w ciele, ucierpiały za wiarę i zdeptały wielce
podstępnego wroga.

Chwała. Tych, których zabrałeś od nas Bożą wolą, Chryste,
połącz ze świętymi, przebaczając im grzechy popełnione w życiu,
prosimy, dla modlitw świętych Twoich.

I teraz. Teotokion: My, zbawieni przez Twoje święte zrodzenie,
Przeczysta, śpiewamy Tobie z wiarą słowa Gabriela „Raduj się”
i modlimy się, abyś Twoimi modlitwami wyprosiła nam wszystkim
przebaczenie grzechów.

Inny kanon.

Hirmos: Ty, który wszystko przywiodłeś do istnienia Słowem
stwarzając, Duchem spełniając, Wszechwładco Najwyższy, w Twojej
miłości umocnij mnie.

Ty, który mnie, nieszczęsnego, stworzyłeś z ziemi i do ziemi
kazałeś wrócić, wspaniale mnie odnowiłeś, dla modlitw
męczenników daj odpoczynek duszom zmarłych.

Bądź ubłagany ranami cierpiętników męczenników, bitych i
wiązanych, i dusze sług Twoich umieść w świętych przybytkach,
Szczodry.

Chwała. Wybaw, Przyjacielu człowieka, sługi Twoje z gehenny, ognia
i mrocznych mieszkań otchłani, którzy z wiarą zasnęli, Władco, w
Twojej nadziei.

I teraz. Najświętsza jesteś jako Matka Stworzyciela stworzeń,
który zniszczył moc śmierci, Bogurodzico przeczysta, i dał nam
niezniszczalność.

Pieśń 4

Hirmos: Jako ocienioną górę Habakuk ujrzał Twoje łono, Czysta,
przeto zawołał: Z południa przyjdzie Pan i Święty z góry
ocienionej czaszy.

Jak owieczki zostaliście wszyscy przyprowadzeni dobrowolnie zabijani
jak baranki, mądrzy cierpiętnicy, dla Baranka, który na drzewie
krzyża zechciał jako Baranek Boży zostać zabitym za rodzaj ludzki.

Z ascetami uczcijmy chwalebnych w Bogu arcykapłanów, będących
światłością dla wiernych, herezje zaś zniszczyli i głęboką
ciemność żądz oraz z wiarą przeszli do niezachodzącej
Światłości.

Prorocy głoszący Boga pięknem słów oświecają dusze wiernych,
zaś niewiasty Boga noszące w sercach oświecają serca świetlistymi
wysiłkami i wschodami cudów.

Chwała. Tych, którzy opuścili życie, okaż uczestnikami
nadprzyrodzonej chwały, Słowo Boże, dając im odpuszczenie
grzechów, Dobry, które popełnili na ziemi świadomie i
nieświadomie.

I teraz. Teotokion: Chwałę męczenników i hierarchów, Boże
piękno ascetów, umocnienie wiernych, nauczanie proroków, śpiewajmy
przez wszystkich opiewanej Matce Pana.

Inny kanon.

Hirmos: Dałeś nam, Panie, wielką miłość, Jednorodzonego bowiem
Twego Syna za nas na śmierć wydałeś. Przeto wołamy Tobie z
dziękczynieniem: Chwała mocy Twojej, Panie!

W grobie z miłosierdzia zostałeś dla nas położony, Władco,
który groby opustoszyłeś jako Bóg i męczenników okazałeś
zwycięzcami, umieść sługi Twoje w miejscu odpocznienia.

Wielkie wysiłki cierpiętników, rany i odcinanie członków, które
przecierpieli dla Ciebie, Władco, radując się przyjąłeś, wybaw
więc z cierpień tych, których przyjąłeś.

Chwała. Ty, który masz w Twojej ręce życie, uczyń godnymi Twego
nieskończonego i niezniszczalnego życia tych, którzy przeszli do
Ciebie, niszcząc przegrodę grzechu.

I teraz. Okazałaś się zaiste Matką i Dziewicą, Nieskalana,
poczęcie i prawdziwe zrodzenie jedyna z dziewictwem połączyłaś,
zrodziłaś bowiem Boga, który zniszczył moc śmierci.

Pieśń 5

Hirmos: Twoją niezachodzącą Światłością, Chryste, oświeć
moją pokorną duszę i skieruj ku Twojej bojaźni, albowiem
światłością są Twoje przykazania.

Wasze rany i zranienia okazały się dla wroga ranami nie do
uleczenia, wasze zaś rany uzdrawiają teraz wszystkich wiernych,
cierpiętnicy Pańscy.

Opiewajmy mnóstwo ascetów i wysławmy hierarchów Chrystusowych,
uczcijmy Jego proroków, teraz zawsze modlących się za nami.

Sławne niewiasty umiłowały Boga wcielonego ze względu na nas,
cierpiały i pościły, a teraz przebywają na niebiosach.

Chwała. W rozkoszach raju, Panie, w krainie żyjących, Chryste,
gdzie jaśnieje Twoja Światłość, umieść tych, których
zabrałeś z ziemi, wierne Twoje sługi.

I teraz. Teotokion: Z Ciebie wcielił się Bóg, Przeczysta, i teraz
okazuje Ciebie wyższą od aniołów, przewyższającą wszelkie
stworzenie, przeto Ciebie opiewamy.

Inny kanon.

Hirmos: Do Ciebie, Stwórcy wszystkiego, dającego pokój
przewyższający wszelkie rozumienie, modlę się o poranku: Twoje
nakazy są światłością, nimi prowadź mnie.

Tych, którzy od nas odeszli, umieść w Kościele pierworodnych,
Dobry, dla modlitw męczenników i czcigodnych cierpiętników, policz
ich ze sprawiedliwymi.

Za wybawienie wielu grzechów wylałeś Twoją najświętszą krew,
Chryste, teraz zaś dla modlitw Twoich męczenników, Zbawco, daj
odpoczynek pobożnie zmarłym.

Chwała. Skieruj dusze zmarłych do miejsca Twych wiecznych słodyczy,
Słowo, przewyższających rozumienie, i uczyć godnymi Bożej
Światłości świętych.

I teraz. Godnie sławimy Ciebie, Dziewico, która w sposób słowo
przewyższający poczęłaś w łonie nieogarnione Słowo, dające
życie wiernym.

Pieśń 6

Hirmos: Ogromna otchłań grzechów otoczyła mnie i słabnie mój
duch, lecz Ty, Władco, wyciągnij wszechwładną Twoją prawicę i,
dobry Sterniku, zbaw mnie, jak Piotra.

Świeczniki czcigodnego Króla, Baranka i Pasterza, najświętsi
chwalebni Chrystusowi cierpiętnicy niech będą uczczeni świętymi
pieśniami.

Wywyższone zostało zgromadzenie ascetów, które Boga wywyższyło w
pokorze i mnóstwo hierarchów wysławiło się dobrymi czynami,
którymi uwielbili Świętą Trójcę.

Nieprawy wróg zranił ogromnym cierpieniem chorób mężnie walczący
święty chór niewiast, okazujący cuda Boże.

Chwała. Tych, których w wierze zabrałeś z ziemi, połącz z
chórami świętych i umieść na łonie wiernego Abrahama, Chryste,
aby zawsze sławili Twoje wielkie miłosierdzie.

I teraz. Teotokion: Ty jesteś, Przeczysta, chwałą męczenników,
proroków, ascetów i wszystkich od wieku sprawiedliwych, przeto ich
radosnymi słowami czcimy Ciebie z nimi, Bogurodzico.

Inny hirmos.

Hirmos: Wyprowadź mnie ze zniszczenia, Panie Boże mój – zawołał
Jonasz i ja wołam do Ciebie: Wybaw mnie, Zbawco, z głębi licznych
moich złości, modlę się, i skieruj mnie do Światłości Twojej.

Płacz zmarłych w wierze przemień w radość, przepasując ich
wspaniale weselem, Panie, dla modlitw cierpiętników kierując ich ku
Twojej Światłości.

Dla mnóstwa zmiłowań Twoich daj, Boże, odpoczynek tym, którzy
przeszli na łono patriarchów, gdzie jaśnieje Światłość Twego
oblicza, Chryste, przebaczając wszystkie ich grzechy.

Chwała. Okaż tym, którzy stąd odeszli okropnie zranieni przez
życie, cudowne miłosierdzie Twojej przyjaźni do człowieka,
Chryste, nasyć Twoją radością i łagodnością.

I teraz. Przez Twoje sławne zrodzenie wybawiliśmy się z martwoty,
zniszczenia i śmierci, Bogurodzico, Ty bowiem zrodziłaś nam
Źródło niezniszczalności, Czysta, i Twoją Światłością
oświeciłaś świat.

Pieśń 7

Hirmos: Troje dzieci w piecu przedstawiało Trójcę, zdeptało
ogniste płomienie i śpiewając wołało: Błogosławiony jesteś,
Panie Boże ojców naszych.

Stojąc pośród płomieni chwalebni cierpiętnicy Pańscy przyjęli z
niebios Bożą rosę i umierając w cierpieniach uczynili martwym
wielce podstępnego wroga.

Boży hierarchowie, prowadziliście Kościół Chrystusowy jak statek,
zachowując go przed zatonięciem i zaiste unikając oszustwa złych
fal.

Umartwiliście ciała świętymi wysiłkami, prawdziwi postnicy,
odziedziczyliście niestarzejące się życie bez cierpień,
śpiewając: Błogosławiony jesteś Panie Boże ojców naszych.

Chwała. Nie okaż na Sądzie sługi Twoje winnymi, których
zabrałeś wiernych, ale daj im odpoczynek, Słowo, w Światłości
świętych Twoich, aby opiewali Twoją łaskawość.

I teraz. Teotokion: Ty, Nieskalana, jesteś prawdziwą chwałą
męczenników i ascetów, proroków, świętych niewiast i wszystkich
święcie żyjących, z nimi Ciebie czcimy.

Inny kanon.

Hirmos: Jak dawno temu zesłałeś rosę trzem pobożnym
młodzieńcom, wrzuconym do chaldejskiego pieca, tak oświeć
światłem Bóstwa i nas, wołających: Błogosławiony jesteś, Boże
ojców naszych.

Ty, który jesteś życiodajną przyczyną wszystkiego i mocą
stwórczą, Słowo Boże, uczyń godnymi pokarmu obiecanego
męczennikom dusze zmarłych Twoich sług, błogosławiony jesteś
Boże ojców naszych.

Z ciała jako zniszczalnego mężnie odeszli chwalebni męczennicy
Chrystusowi, teraz zaś z odwagą modlą się do Ciebie: Daj
odpoczynek duszom zmarłych sług Twoich, ojców naszych Boże,
błogosławiony jesteś.

Chwała. Trzciną krzyża podpisałeś odpuszczenie grzechów
wszystkim wiernym, teraz dusze, które odeszły do Ciebie uczyń jego
uczestnikami, aby z radością śpiewały Tobie: Ojców naszych Boże,
błogosławiony jesteś.

I teraz. Słowo Ojca, który wszystko w wolności czynisz, naturę
ludzką pogrzebaną przez żądze odnów jako Bóg: Błogosławiony
jest, Przeczysta, owoc łona Twego.

Pieśń 8

Hirmos: Boga nieustannie sławionego na wysokościach przez aniołów,
niebiosa niebios, ziemia, góry i pagórki, głębina i cały rodzaj
ludzki w pieśniach jako Stwórcę i Wybawiciela błogosławcie Go i
wywyższajcie na wszystkie wieki.

Zadaniem ran i dodaniem cierpień bardzo męczeni nie wyrzekliście
się prawdziwego życia, Pańscy cierpiętnicy, nie oddaliście czci
bożkom, fałszywemu oszustwu.

Światła umieszczone jak na świecznikach czcigodnych cnót
oświeciły dusze wszystkich, rozpędziliście wszelką ciemność,
święci cierpiętnicy, współmieszkańcy niebieskich rozumów.

Godni chwały prorocy i chór ascetów, wielce sławne mnóstwo
wszystkich pobożnych niewiast niech będzie godnie opiewane, za nami
modlące się do Zbawcy i Boga.

Chwała. Ty, który rządzisz żywymi, w Światłości Twego oblicza
umieść ze świętymi wiernych, których zabrałeś z ziemi, dając
im przebaczenie grzechów, Zbawco, z wielkiego miłosierdzia.

I teraz. Teotokion: Przez wszystkich opiewana Dziewica, nauczanie
proroków, umocnienie hierarchów, męczenników i ascetów, radość
świętych niewiast, niech będzie godnie wysławiana na wieki.

Inny kanon.

Hirmos: Służąc żywemu Bogu w Babilonie, dzieci ucierpiały za
pogardzenie muzyką instrumentów dla bożka i stojąc pośród
płomienia śpiewały wspaniałą pieśń, mówiąc: Błogosławcie
Pana wszystkie dzieła Pańskie.

Będąc skarbnicą nieśmiertelności, Przywódco życia, Ty martwym
ogłosiłeś niezniszczalność, dałeś ją Twoim męczennikom,
Chryste, pobożnie z wiarą śpiewającym Tobie: Błogosławcie Pana
wszystkie dzieła Pańskie.

Mądrością duchową i cierpliwością umacniałeś cierpiętników
pogardzających mękami, którzy teraz proszą Chrystusa o
odpuszczenie grzechów dla dusz zmarłych, wołając: Błogosławcie
Pana wszystkie dzieła Pańskie.

Chwała. Oczyść, Dobry, włócznią Twego boku, rozerwawszy rękopis
tych, którzy odeszli do Ciebie, i zabierz przegrodę grzechów,
zechciej przyjąć ich wysławienie Ciebie w pieśniach:
Błogosławcie Pana wszystkie dzieła Pańskie.

I teraz. Znamy Ciebie, Dziewico czysta, jako duchowy obłok,
wytaczający dla utrudzonych pragnieniem i osłabłych wodę żywą
odpuszczenia grzechów, dającą wszystkim zmarłym
nieśmiertelność, zawsze z wiarą wołającym: Błogosławcie Pana
wszystkie dzieła Pańskie.

Pieśń 9

Hirmos: Na synajskiej górze Mojżesz ujrzał Ciebie w krzewie, bez
spalania ogień Bóstwa poczynającą w łonie ogień Bóstwa, Daniel
zaś widział Ciebie jako górę niesieczoną, a Izajasz nazywał
zakwitłą laskę z korzenia Dawidowego.

Jak owieczki zostaliście przyprowadzeni do Zabitego za was i
napełniliście radością Boże chóry, cierpiętnicy Chrystusowi,
przeto modlitwami waszymi umocnijcie wszystkich i wszystkich wybawcie
z nietrwałego oszustwa wroga.

Jako światło życia mając Słowo oświećcie dusze, arcykapłani
Chrystusowi, święci, uczestnicy Bożej chwały, albowiem
przyjęliście ogień Ducha, czcigodni, i spaliliście żądze,
zgubiliście lubieżność bożków.

Ze świętymi prorokami uczcijmy mnóstwo ascetów, którzy przed
Zakonem i w Zakonie zajaśnieli życiem czystym, wysławmy chóry
świętych niewiast i zawołajmy: Panie, ich modlitwami zbaw nas
wszystkich.

Chwała. Pogrzeb Twój Chryste i zmartwychwstanie jest życiem
wszystkich, przeto z odwagą wołamy do Ciebie: Ze wszystkimi
wybranymi wiernymi daj odpoczynek Twoim sługom, których
przyjąłeś, przebaczając wszystkie ich grzechy jako Bóg
najłaskawszy.

I teraz. Teotokion: To miejsce napawa lękiem – zawołał Jakub, gdy
w drabinie ujrzał Twoje prawdziwe wyobrażenie, Bogurodzico, chwało
męczenników i sławo ascetów, piękno aniołów i wszystkich
proroków, zbawienie wiernych.

Inny kanon.

Hirmos: Krzewem i ogniem okazana na Synaju Dawcy Zakonu Mojżeszowi
poczęłaś w łonie Boży ogień bez spalenia, najjaśniejszą i
niegasnącą Świecę, przeto prawdziwą Bogurodzicę w pieśniach
czcząc uwielbiamy.

Teraz jako jedyny dobry i Przyjaciel człowieka Bóg, tych, którzy do
Ciebie odeszli dla modlitw męczenników umieść w krainie
łagodnych, dając im odpuszczenie grzechów, Miłosierny, aby
nieustannie wielbili Ciebie w pieśniach.

W świętych przybytkach, na łonie Abrahama, tych, których
przyjąłeś, Chryste, zalicz do Twoich sprawiedliwych, gdzie
jaśnieje niewypowiedziana i Boża Światłość Twego oblicza oraz
trwa na wieki zaiste wieczna radość.

Chwała. Uczyń Twoje sługi, które zabrałeś z Twojej woli, Dawco
życia, godnymi Twego Bożego życia, wiecznych dóbr, nieustannego
pokarmu, prawdziwej radości, w miejscu Światłości, nad wodami
odpocznienia.

I teraz. Jako święta arka i namiot spotkania Dawcy Prawa Boga,
przyjęłaś do łona Stwórcę Twego, Nieskalana, który formułę
dawnej klątwy i prawo śmierci zniszczył swoją śmiercią.

Także: Zaprawdę godne to jest, ektenia, fotagogikon i zwykłe
psalmy.

Do psalmów pochwalnych dodajemy stichery ku czci męczenników, ton
3:

Przyjdźcie, wszyscy ludzie, uczcijmy pamięć świętych
męczenników, albowiem byli widowiskiem dla aniołów i ludzi,
przyjęli od Chrystusa korony zwycięstwa i modlą się za dusze
nasze.

Królów i oprawców groźby odrzuciliście, rycerze Chrystusowi, i z
Bożą odwagą oraz mężnie wyznawaliście Go jako Boga wszystkich i
Króla naszego, i modlicie się za dusze nasze.

Moce świętych aniołów zadziwiły się cierpieniami męczenników,
albowiem mając śmiertelne ciała pogardzili mękami, upodobniwszy
się do cierpień Zbawcy Chrystusa i modlą się za dusze nasze.

Jako światła jaśniejące w świecie także po śmierci, święci
męczennicy, bój dobry stoczyliście, przeto mając odwagę módlcie
się do Chrystusa, aby zmiłował się nad naszymi duszami.

Za zmarłych: Ludzie, po cóż się szamocemy? Krótka jest droga,
którą idziemy, dymem jest życie, parą, prochem i popiołem, na
krótko się pojawia i szybko ginie, przeto zaśpiewajmy Chrystusowi,
nieśmiertelnemu Królowi: Daj odpoczynek tym, którzy od nas odeszli,
w mieszkaniach wszystkich weselących się w Tobie.

Chwała, i teraz. Teotokion: Bez nasienia poczęłaś z Ducha
Świętego i wysławiając śpiewamy Tobie: Raduj się, najświętsza
Dziewico.

Na stichownie stichery za zmarłych. Poemat Teofana. Ton 3:

Prosomion: Wielka krzyża Twego.

Sławię krzyż Twój czcigodny, którym dałeś życie i pokarm
rozkoszy dla śpiewających Tobie z wiarą i miłością, jedyny
wielce miłosierny, przeto wołamy do Ciebie, Chryste Boże: Daj
odpoczynek tym, którzy od nas odeszli, gdzie jest mieszkanie
wszystkich radujących się w Tobie.

Stichos: Błogosławieni, których wybrałeś i przyjąłeś, Panie,
pamięć o nich z pokolenia na pokolenie.

Jedyny miłosierny i łaskawy, mający nieogarnioną otchłań
łaskawości i znający ludzką naturę, którą stworzyłeś, modlimy
się do Ciebie, Chryste Boże, abyś tym, którzy od nas odeszli, dał
odpoczynek, gdzie jest mieszkanie wszystkich radujących się w Tobie.

Stichos: Dusze ich zamieszkają w szczęśliwości.

Zasnąłeś w grobie jako człowiek, mocą zaś niezwyciężoną jako
Bóg wskrzesiłeś śpiących w grobach, przynoszących Tobie
niemilknące pieśni, przeto błagamy Ciebie, Chryste Boże: Daj
odpoczynek tym, którzy od nas odeszli, gdzie jest mieszkanie
wszystkich radujących się w Tobie.

Chwała, i teraz. Teotokion: Wszyscy znamy Ciebie, Bogurodzico, jako
świecę rozumną, noszącą Światłość Bóstwa, łączącą się z
ludzką naturą, módl się do Twego Syna i Boga, aby dał odpoczynek
tym, którzy od nas odeszli, gdzie jest radość wszystkich
weselących się.

Także: Dobrze jest wyznawać Pana. Trisagion. Po: Ojcze nasz,
troparion, ektenia i rozesłanie. Także pierwsza godzina i
rozesłanie.

W sobotę na Liturgii Błogosławieństwa. Ton 3:

Stichos: Błogosławieni czyniący pokój, albowiem oni synami Bożymi
będą nazwani.

Praojca Adama, który odrzucił Twoje przykazanie, Chryste,
wypędziłeś z raju, zaś łotra na krzyżu gorąco wyznającego
Ciebie umieściłeś w nim, wołającego: Wspomnij mnie, Zbawco, w
królestwie Twoim.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Ognistymi ranami cierpiętnicy zbliżyli się do Chrystusa, znaleźli
rosę niebieską, ochładzającą i umacniającą was do
przecierpienia w ciele gorzkich bólów, przeto zawsze dajecie ulgę
każdej boleści w duszach naszych.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Święci hierarchowie, sławni prorocy, mnóstwo ascetów i Boże
zgromadzenie niewiast, którzy ucierpieli z wiarą, zniszczyli wraże
oszustwo i otrzymali niebieską chwałę, dla ich modlitw, Zbawco,
ulituj się nad sługami Twoimi.

Stichos: Radujcie się i weselcie, albowiem zapłata wasza obfita jest
w niebiosach.

Tam, gdzie jaśnieje Twoja Światłość, w przybytkach wybranych
Twoich, Boże, gdzie pokarm zawsze będący, umieść Jezu tych,
którzy od nas z wiarą odeszli, odrzucając ich grzechy, Zbawco,
abyśmy Ciebie gorliwie sławili, Władco.

Chwała. Ojcu i Synowi, i Duchowi Bożemu kłaniamy się, wierni,
niestworzonej Trójcy w Trzech Osobach i w jednej naturze, zawsze
wiernie wysławianej przez moce bezcielesne w trójświętych hymnach.

I teraz. Z Ciebie objawił się Zbawiciel wszystkich, oświecenie i
oczyszczenie, Władczyni przez Boga otoczona radością, do którego
módl się gorliwie, aby na przyszłym Sądzie budzącym bojaźń
wybawił z wszelkiego osądzenia nas, zawsze z wiarą śpiewających
Tobie.

Koniec tonu trzeciego.


