W CZWARTEK WIECZOREM,

do: Panie, wołam do Ciebie, dodajemy stichery ku czci krzyża, ton 5:

Prosomion: Czcigodny ojcze.

Stichos: Jeżeli będziesz pamiętał o nieprawościach, Panie, Panie,
któż się ostoi? Ale u Ciebie jest oczyszczenie.

Wszystkie drzewa leśne niech się rozradują, widząc drzewo
czcigodne, męką Pańską uczczone, łaską błyszczące jak
płomieniem ognia, wszystkim jak woda toczące dary, dusze
oświecając i myśli, słabości oczyszczające i odpędzające
niewidzialne żądze, obce narody jawnie zwyciężając, wiernym
zawsze dające zwycięstwa, błogosławieństwo i wielkie
miłosierdzie.

Stichos: Dla imienia Twego cierpiałem, Panie, cierpiała dusza moja
dla słowa Twego, dusza moja ma nadzieję w Panu.

Miejscu, gdzie stały nogi Pańskie, z wiarą kłaniamy się, jak
prorok rzekł: Chrystusa sławimy ukrzyżowanego, który ukrzyżował
grzechy nasze, zniszczył klątwę z drzewa i pogodził z Ojcem
dalekich zamysłami. Gwoździe Jego rąk i nóg, włócznię,
trzcinę, gąbkę i koronę całujemy, a cierpienia i drwiny oraz inne
podjęte męki godnie czcimy, gdyż przez nie zbawiliśmy się.

Stichos: Od straży porannej do nocy, od straży porannej niech Izrael
ma nadzieję w Panu.

Wszystkie członki z Chrystusem ukrzyżujmy i umartwmy się dla
świata, zapragnijmy chodzić po śladach Chrystusa Władcy świata,
nosząc na ramionach Jego Boży krzyż przez odrzucenie poruszeń
ciała i złych pragnień, które duszę ciągną do grzechu, przeto
stańmy przed Nim i zobaczmy przygwożdżonego na krzyżu, który
duszę swoją w ręce Rodzica z westchnieniem oddaje, abyśmy zawsze z
Nim byli nierozdzielni.

Inne stichery ku czci Bogurodzicy, ton i prosomion ten sam.

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Gdy grono niezasadzone jako łoza wyrosło i ujrzałaś je na krzyżu
powieszone, przebite włócznią w Boży bok, mówiłaś: Cóż to
jest, Synu i Boże mój? Jakże Ty, który uleczałeś wszystkie
choroby i cierpienia, sam cierpisz będąc niecierpiętliwym z natury
Bożej? Czym Tobie pozbawieni łaski ludzie odpłacili za
dobrodziejstwa? – wołała Przeczysta, przeto módl się
nieustannie, aby z żądz moich cierpieniami swymi wyzwolił mnie, a
ja będę sławił Ciebie.

Stichos: Chwalcie Pana wszystkie narody, wysławiajcie Go wszyscy
ludzie.

Płaczmy wszyscy i ręce rozpostarłszy, bijmy się w piersi gorąco
płacząc i uklęknąwszy gorliwie bijąc twarzą o ziemię,
westchnienia kierując na wysokości, którzy nieprzystojnymi czynami
zagniewaliśmy Boga odrzucając Jego przykazania, wołając o
wybawienie na przyszłym Sądzie ze wszelkich mąk, którzy Ciebie
zmartwiliśmy i nawróćmy się modłami Matki Twojej, za których
krzyż przecierpiałeś wcieliwszy się i uczyń uczestnikami
królestwa Twego.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Do kogóż upodobniłaś się duszo, zawsze mając powodzenie w
rzeczach gorszych i szaleńczo dodając do Twoich ran liczne czyny,
mając rany na całym ciele, nie myśląc o tym, że Sędzia zbliża
się, przed którym staniemy, aby otrzymać według czynów, za winy i
udręki, przeto nawróciwszy się przypadnij do Dziewicy, wołając:
Władczyni, Władczyni, nie pogardzaj mną, który zagniewałem
miłosiernego Boga, z Ciebie zrodzonego na zbawienie ludzi i
ukrzyżowanego ciałem.

Chwała, i teraz. Stauroteotokion:

Prosomion: Raduj się.

Dla zbawienia nas cenę wielką przeczystej krwi Twojej zechciałeś
dać, bezgrzeszny Chryste mój, pragnąc aby wszyscy otrzymali
zbawienie, przeto Ciebie widząc przygwożdżonego, Matka Twoja
płacząc rwała włosy swoje, mówiąc: Dziecię, Baranku nieskalany,
chcąc świat zbawić czcigodną Twoją krwią jakże zaszedłeś z
moich oczu, Zbawco, Niezachodzące Słońce, wszystkim dając
oświecenie, pokój i wielkie miłosierdzie.

Także: Pogodna Światłości. Prokimenon dnia oraz: Pozwól, Panie, w
wieczór ten.

Na stichownie stichery, ton 5:

Panie, za czasów Mojżesza proroka niegdyś dokładny obraz krzyża
Twego okazano, zwyciężający wrogów Twoich, teraz zaś mając sam
krzyż Twój prosimy o pomoc: Umocnij Kościół Twój ze względu na
wielkie miłosierdzie, Przyjacielu człowieka.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Krzyż Twój, Chryste, chociaż i jako drzewo widziany jest z natury,
lecz Bożą przywdziany jest mocą i zmysłowo okazany światu,
rozumnie czyni cudownie nasze zbawienie, któremu kłaniając się
sławimy Ciebie, Zbawco, zmiłuj się nad nami.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Odrzuciwszy wszystko, co ziemskie, i na męki odważnie
idąc, błogosławionej nadziei nie zawiedliście, lecz staliście
się dziedzicami niebieskiego królestwa, chwalebni męczennicy,
mając odwagę przed Przyjacielem człowieka, Bogiem, wyproście
światu pokój i duszom naszym wielkie miłosierdzie.

Chwała, i teraz. Stauroteotokion: Widząc dawno temu Baranka i Syna
swego Dziewica Matka błogosławiona, na krzyżu podniesionego,
wołała płacząc: Biada mi, Synu mój, jakże umierasz będąc z
natury nieśmiertelnym Bogiem?

Także: Teraz pozwalasz odejść. Trisagion. Po: Ojcze nasz, troparion
świętemu, ektenia i rozesłanie.

W CZWARTEK NA POWIECZERZU,

Kanon do Najświętszej Bogurodzicy. Ton 5.

Pieśń 1

Hirmos: Konia i jeźdźca w Morzu Czerwonym Chrystus zatopił krusząc
wojska prawicą mężną i Izrael ratując, który śpiewa pieśń
zwycięstwa.

Znamy Ciebie jako drugi raj duchowy nieporównywalny, Dziewico
Oblubienico Boża, zwyciężający raj w Edenie, Matko Boża, Ty
bowiem niezniszczalność rodzajowi ludzkiemu zrodziłaś.

Drzewo życia objąć w raju Adamowi nie wolno było, z drzewa
spożywając duchowego nieśmiertelność dał Ten, który ciało z
Ciebie przyjął, Dziewico.

Chwała. Pierwszym z ziemi stworzony był Adam, przeczystymi rękoma
Wszechwładcy, z Ciebie zaś Bogurodzico Dziewico bez nasienia
zrodził się Nowy Adam, Stwórca ludzkości.

I teraz. Otchłań ostateczna otoczyła mnie niezliczonych grzechów i
w głębię wciąga mnie okropnej rozpaczy, lecz Ty, która
zrodziłaś otchłań miłosierdzia, pospiesz i zbaw mnie.

Pieśń 3

Hirmos: Ten, który na nicości ziemię zawiesił rozkazem swoim i
zawiesił ją w sposób niepodlegający poruszeniu, na niewzruszonej,
Chryste, opoce przykazań Twoich, Kościół Twój umocnij, jedyny
błogosławiony i Przyjacielu człowieka.

Ty, który jako żywym ogrodem ziemię stworzyłeś rodzicielkę,
początkowo nie będąc na niej, z nieznającej małżeństwa
Oblubienicy jak z ziemi bez nasienia wcielony przyszedłeś bez
zmiany, Słowo Boże.

Ty jesteś ludzi nadzieją i pomocą, radością, opieką i ucieczką,
Władczyni Matko Życia, przeto modlimy się: Twoją pomoc ześlij
wszystkim śpiewającym Tobie.

Chwała. Osłabieni przez okropne pokusy, szczodry Stwórco
wszechrzeczy, który jesteś Bogiem wszystkich, trójświętą Twoją
Arkę wszyscy przypominamy Tobie na modlitwie i śpiewamy Tobie:
Rozwiąż szaleństwo sług Twoich.

I teraz. Trwoży mnie strasznie grzechów fala, ciągnąc w głębię
grzechów, Przeczysta, burza przeciwnych zamysłów atakuje duszę
moją, która zrodziłaś Karmiciela, pospiesz wyrwać sługę Twego.

Pieśń 4

Hirmos: Poznając Twoje Boże uniżenie, Chryste, Habakuk proroczo
wołał z lękiem do Ciebie: Przyszedłeś na zbawienie ludu Twego,
zbawić Twoich pomazańców.

Ewa poddawszy się wężowi zrodziła smutek niewiastom, Ty zaś,
Dziewico, uwierzywszy w Boże zwiastowanie całemu światu radość
zrodziłaś.

Najpierw z boku Adama zrodzona została Ewa, teraz zaś Bóg z Matki
Oblubienicy Bożej, którego wcielonego Dziewica zrodziła bez ojca.

Chwała. Ewa raduje się uwolniona, bowiem z prawa osądzenia Dziewica
ją wyrwała, która Sędziego poczęła bez nasienia i zrodziła
Miłosiernego.

I teraz. Życie moje grzechami napełniło się, zamysły żądzami i
dusza moja jest osądzona, przeto Twoją łaskawością zmiłuj się i
wybaw mnie, Władczyni.

Pieśń 5

Hirmos: Do Ciebie, który odziewasz się światłością jak szatą,
wcześnie rano wołam: Omroczoną duszę moją oświeć, Chryste, jako
jedyny Łaskawy.

Kolumna i Obłok Światłości znalazł Ciebie, Dziewico Matko Dawcy
Światłości, który chodząc po podstępnej pustyni
niebezpieczeństw unikamy.

Raduj się, która zrodziłaś Boga ciałem, przed wiekami zrodzonego
z Ojca bez ciała, a który zechciał nam się objawić.

Chwała. Słońce zostało zwyciężone Twoją jasnością, Mario, Ty
bowiem niebo gwiazdami upiększającego swoimi rękoma objęłaś i z
Twoich piersi karmiłaś.

I teraz. Obyś nie osądził mnie na ogień niegasnący, Chryste
Zbawco mój, dla czcigodnych modlitw Twojej Rodzicielki.

Pieśń 6

Hirmos: Władco Chryste, ukróć morze żądz, nienaturalną burzę
niszczącą duszę, i ze zniszczenia wyprowadź mnie jako Łaskawy.

Ty, który z wieloryba wybawiłeś dawno temu proroku Jonasza,
nosiłaś w łonie Twoim cudownego Boga, czysta zawsze Dziewico.

Pana rządzącego morzem rodząc, przeczysta Dziewico, Boga spokojnie
jak noc nasza, sławne zaniepokojenie oszusta uśpiwszy.

Chwała. Ciszę wszystkich zrodziłaś, Przeczysta, Chrystusa,
którego wielu modlitwami Twymi do Niego ukróć łaskawie ciągle
atakującą mnie burzę żądz.

I teraz. W dniu smutku, gdy będę rozstawał się z więzami ciała,
oręduj za mną i wyrwij mnie z biesowskiego posiadania.

Także: Panie, zmiłuj się, trzy razy. Chwała, i teraz.

Katyzma poetycka, ton 5:

Na krzyżu widząc Ciebie, Chryste, dobrowolnie powieszonego pośrodku
łotrów, Matka Twoja z płonącym łonem macierzyńsko mówiła:
Bezgrzeszny Synu, jakże to niesprawiedliwie na krzyżu jak złodziej
przygwożdżony jesteś? Ty, który chcesz ożywić rodzaj ludzki jak
łaskawy.

Pieśń 7

Hirmos: Wywyższany ojców Pan płomień wygasił, młodzieńców
rosą zrosił, zgodnie śpiewających: Boże, błogosławiony jesteś.

Bóg, który przyszedł do Praojca Abrahama, był Twoim Synem i
potomstwo Jego w narodach jest błogosławione, Błogosławiona.

Ty jesteś drabiną Jakuba, Nieskalana, Bóg bowiem Ciebie jedyną
wybrał sobie za Matkę, aby zjednoczyć Jakuba owego dzieci.

Chwała. Wywyższany z Ojcem i Duchem Syn wybrał Ciebie, Czysta, i
umiłowawszy jako swoje mieszkanie wcielił się.

I teraz. Do Boga, którego zrodziłaś, zawsze módl się, aby zbawił
mnie zrozpaczonego i dał przebaczenie z wiarą wołającemu: Boże,
błogosławiony jesteś.

Pieśń 8

Hirmos: Tobie, Stwórco wszystkich, młodzieńcy w piecu uczyniwszy
chór, śpiewali: Wszystkie dzieła Panu śpiewajcie i wywyższajcie
na wszystkie wieki.

Badaniom wymyka się zrodzenie Twoje, Dziewico, w wierze zaś objawia
się wołającym: Wszystkie dzieła Pańskie śpiewajcie Panu i
wywyższajcie Go na wieki.

W żaden sposób nie odpadłszy od chwały dziewictwa, wzbogaciłaś
się o cześć macierzyństwa, Oblubienico Dziewicza, a wszystko to
okazał czyniący cuda, którego wywyższamy na wieki.

Chwała. Zobacz, dobra Przeczysta, pokornej duszy mojej uciemiężenie
i ból przemień szybko, abym Ciebie sławił na wieki.

I teraz. Przyjmij miłosiernie Twoją Matkę, Słowo, modlącą się o
zbawienie Twego ludu, Dobry, który nabyłeś czcigodną Twoją
krwią, abyśmy Ciebie błogosławili na wszystkie wieki.

Pieśń 9

Hirmos: Izajaszu, wesel się, oto Dziewica poczęła w łonie i rodzi
Syna Emanuela, Boga i Człowieka, Wschód jest imię Jego. Jego
wywyższając, Dziewicę uwielbiamy.

Bogurodzico Władczyni, ubłagaj wielbioną Trójcę, z której
bezboleśnie jednego w ciele nam zrodziłaś, aby dał pokój ludziom
i darował odpuszczenie grzechów śpiewającym Tobie.

Chociaż i jedna jest Osoba Emmanuela, to w dwóch naturach, a to
głosi dwie wole w Nim będące i działania, którego Rodzicielkę
wyznajemy jako Bogurodzicę.

Chwała. Nad sobą płaczę myśląc o mnóstwie moich grzechów i
atakach żądz, duszy mojej zniechęcenie i rozumu mego głęboki sen
uczyń mnie jednak zrozpaczonego godnym zbawienia.

I teraz. Wrogowie moi przyszli jak zbójcy, Panie, moją jaśniejącą
i świetlistą szatę zwlekli i rany liczne mi zadali, ale Ty przyjdź
i podnieś mnie ledwo żywego.

Także: Zaprawdę godne to jest, i pokłon. Trisagion. Po: Ojcze nasz,
tropariony, ciąg dalszy jak zwykle i rozesłanie.

W PIĄTEK RANO,

po pierwszej recytacji Psałterza katyzmy poetyckie ku czci krzyża,
ton 5:

Miejsce Czaszki było rajem, tam bowiem ustawiono drzewo krzyża,
które wydało grono życia na nasze wesele, Ciebie Zbawco, chwała
Tobie.

Stichos: Wywyższajcie Pana Boga naszego i kłaniajcie się
podnóżkowi nóg jego, albowiem jest święty.

Ukrzyżowanemu dobrowolnie jak zechciał Zbawcy i Wybawicielowi
naszemu zaśpiewajmy wierni i wysławmy, albowiem przygwoździł na
krzyżu grzechy ludzi, wybawiając z oszustwa rodzaj ludzki i czyniąc
godnym królestwa.

Chwała, i teraz. Stauroteotokion: Na krzyżu widząc Ciebie, Chryste,
dobrowolnie powieszonego pośrodku łotrów, Matka Twoja z płonącym
łonem macierzyńsko mówiła: Bezgrzeszny Synu, jakże to
niesprawiedliwie na krzyżu jak złodziej przygwożdżony jesteś? Ty,
który chcesz ożywić rodzaj ludzki jak łaskawy.

Po drugiej recytacji Psałterza katyzmy poetyckie ku czci krzyża, ton
5:

Ukrzyżowanie przecierpiawszy ze swej woli ze zniszczenia wyzwoliłeś
ludzi, Zbawco, zaśpiewajmy wierni i pokłońmy się Tobie, albowiem
oświeciłeś nas mocą krzyża i z bojaźnią sławimy Ciebie,
szczodry Przyjacielu człowieka, jako Dawcę życia i Pana.

Stichos: Bóg nasz, Król nasz przed wiekami uczynił zbawienie
pośrodku ziemi.

Dobrowolnie krzyż przecierpiałeś Szczodry i dawną klątwę za
spożycie pokarmu jako wszechmocny Bóg Ty zniszczyłeś, przeto Twoje
Boże i czcigodne cierpienia, Władco Chryste, opiewamy i kłaniając
się wysławiamy nieustannie Twoją przewyższającą słowa
Opatrzność.

Stichos: Przedziwny jest Bóg w świętych swoich, Bóg Izraela.

Męczennikom: Jaśnieje dzisiaj pamięć cierpiętników, mając
zorzę z niebios, chór anielski tryumfuje i rodzaj ludzki świętuje
z nami, modląc się do Pana o zmiłowanie się nad duszami naszymi.

Chwała, i teraz. Stauroteotokion: Krzyżem Syna Twego, Łaski Pełna,
zniszczone zostało całe oszustwo bożków i zdeptana moc demonów,
przeto wierni godnie zawsze Tobie śpiewamy i błogosławimy, i
wielbimy zaiste jako Bogurodzicę wywyższając Ciebie.

Po trzeciej recytacji Psałterza katyzmy poetyckie, ton 5:

Prosomion: Słowu współwiecznemu Ojcu i Duchowi.

Widząc Ciebie na krzyżu przygwożdżonego i zmarłego zastępy
aniołów ulękły się, Jezusie Królu wszystkich, uciekły pułki
biesowskie i skruszone zostały wrzeciądze otchłani, zrzucona
została niewola śmierci, a zmarli będący w grobach powstali.

Z drzewa Adam zakosztował goryczy, upadł w zniszczenie z zawiści
węża, przez Ciebie zaś przygwożdżonego, Jezusie, życie otrzymuje
i ze względu na drzewo krzyża znowu zamieszkuje na niebiosach,
zniszczony zostaje wąż i zniszczenie, a my wszyscy chwałę Tobie
przynosimy.

Chwała, i teraz. Stauroteotokion: Gdy Rodzicielka Twoja zobaczyła
Ciebie podniesionego na drzewie, Zbawco, która zrodziła Ciebie bez
bólów, łkając i płacząc wołała: Biada mi, najsłodszy Synu,
zraniona jest dusza moja widząc Ciebie wyrokiem nieprawym na krzyżu
przygwożdżonego pośród dwóch łotrów.

Kanon do czcigodnego i życiodajnego krzyża,

mający akrostych: Z żądz wybawisz mnie męką Twoją, Chryste.
Poemat Józefa. Ton 5.

Pieśń 1

Hirmos: Zbawicielowi Bogu, który w morzu kierował ludem z suchymi
nogami i faraona z całym wojskiem zatopił, Jemu jedynemu śpiewajmy,
albowiem się wysławił.

Zabójczą dla żądz dobrowolnie przecierpiałeś mękę, Chryste, i
zabiłeś tego, który w raju dawno temu nas zabił, przeto sławimy
Twoją łaskawość.

Podniesiony zostałeś na krzyżu i upadł wróg, upadli zostaliśmy
podniesieni i staliśmy się mieszkańcami raju, chwaląc panowanie
królestwa Twego.

Męczennikom: Dobrze uzbroiwszy się w tarczę krzyża na walkę z
wszelkimi atakami biesów umocnili się mądrzy wielcy męczennicy i
zwyciężywszy go chwałę otrzymali.

Męczennikom: Jako baranki czcigodne zostaliście złożeni ze
względu na nas ofiarowanemu Barankowi, niszcząc tym nieczyste
ofiary, przeto wielbimy was, godni wszelkiej chwały.

Teotokion: Jako małe Dziecię zrodziłaś nam Starodawnego, czysta
Dziewico, który odnowił zniszczałą naturę ludzką Bożą swoją
męką.

Inny kanon do najświętszej Bogurodzicy.

Hirmos ten sam.

Jako łaskawości Źródło i gorącą orędowniczkę znam Ciebie,
nieskalana Dziewico, Matko Mario, i wołam do Ciebie: Ulituj się i
zmiłuj nad pokorną moją duszą.

W łonie Twoim Syn Boży zamieszkał, Czysta, i przyjął ludzką
naturę jako najłaskawszy, aby wszystkich wybawić ze zniszczenia
wężowego.

Bądź mi oświeceniem i nadzieją zbawienia, Bogurodzico nieskalana,
rozwiązując więzy grzechów oraz wybawiając mnie z przyszłej
męki i osądzenia.

Wyzwól duszę moją ze złych zamysłów, Bogurodzico, i uczyń ją
mieszkaniem Bożym, abym zawsze godnie Ciebie sławił.

Pieśń 3

Hirmos: Mocą krzyża Twego, Chryste, umocnij moje myśli, abym
śpiewał i sławił Twoje zmartwychwstanie po trzech dniach.

Zwiądł owoc zniszczenia, gdy na drzewie zostałeś podniesiony,
Zbawco, i źródło niezniszczalności wytoczyłeś nam z boku Twego,
Władco.

Jak baranek zabity zostałeś na drzewie, progi dusz naszych
naznaczając Bożą Twoją krwią, Władco, przeto Ciebie z bojaźnią
sławimy.

Męczennikom: Wiązani Chrystusowi cierpiętnicy i różnorako
ranieni, zwierzętom rzucani, pozostali niewzruszeni.

Męczennikom: Jak grona winogradu życiodajnego wytoczyliście wino
męki weseląc serca wiernych, Boga naszego męczennicy.

Teotokion: Orędownikiem życia umierając na drzewie okazał się dla
nas Syn Twój i Pan, Czysta, wysławiający śpiewających Tobie.

Inny kanon.

Hirmos ten sam.

Mnie, upadłego w jamę okropnych grzechów, Bogurodzico, wyprowadź z
niej miłosierną Twoją łaskawością.

Pod wieczór życia doszedłem i opanowany będąc przez zwątpienia
wołam do Ciebie, opiewana przez wszystkich: Ty okaż się moją
wspomożycielką.

Święta Bogurodzico czysta, daj odpuszczenie grzechów moich i uproś
mi zbawienie oraz radość wieczną.

Daj mi kroplę łez, Czysta, abym z serca mego usunął zwątpienie i
szczerze zaśpiewał Tobie.

Pieśń 4

Hirmos: Usłyszałem wieść o mocy krzyża, że raj nam otworzył, i
zawołałem: Chwała mocy Twojej, Panie!

Gdy zaszłoś na krzyżu, Słońce Sprawiedliwości Chryste,
Światłość Niezachodząca nam zajaśniała, opiewającym Twoją
budzącą bojaźń Opatrzność, Słowo.

Gdy stałeś niegdyś Sędzio przed sądem, Chryste, osądziłeś
niesprawiedliwego wroga i ukrzyżowany zostałeś pośrodku
nieprawych, nas usprawiedliwiwszy.

Męczennikom: Koronowani zwycięsko Pańscy cierpiętnicy
niewidzialnego zawstydzili wroga i wzywali: Chwała mocy Twojej,
Panie.

Męczennikom: Zgromadziwszy się z wiarą uczcijmy niewiędnące
kwiaty duchowego raju, drogocenne naczynia, Chrystusowych
cierpiętników.

Teotokion: Gdy ujrzała na krzyżu Chrystusa Czysta, która Go
zrodziła, dziwiła się niewypowiedzianej Jego wielkiej
cierpliwości, przeto Ją wraz z Nim wysławiamy.

Inny kanon.

Hirmos ten sam.

Za uczynione przeze mnie zło i liczne grzechy któż może ubłagać
Sędziego, jeśli nie Ty, jedyna wspomożycielko grzesznych?

Upadłem pod licznymi grzechami i grzechy zniewoliły moją duszę,
podnieś mnie mocą Twoją, Przeczysta, i modlitwą wyzwól mnie ze
zniewolenia.

Ty, która zrodziłaś Stwórcę i Króla wszystkich, Bogurodzico
nieskalana czysta, Ty mnie wybaw z wszelkiego kalającego grzechu.

Nad samym sobą płaczę, gdy pomyślę o licznych moich grzechach i
ogniu niegasnącym, błagam więc: Daj mi czas pokuty, Przeczysta.

Pieśń 5

Hirmos: Od poranka wołamy do Ciebie, Panie: Zbaw nas, Ty bowiem
jesteś Bogiem naszym, poza Tobą innego nie znamy.

Gdy kamienie odczuły Ciebie na kamieniu podniesionym, Chryste,
rozpadły się i zatrzęsły się fundamenty ziemi.

Słońce odrzuciło światło, gdy zostałeś podniesiony na drzewie,
Słońce Sprawiedliwości wielce cierpliwe.

Męczennikom: Błyszcząc światłością cudów święci duchem
rozpędzają ciemności chorób.

Męczennikom: Rozsiekane były wasze ciała mieczem, duch zaś Bożej
miłości mieliście nieodcięty, męczennicy.

Teotokion: Widząc na krzyżu podnoszonego Zbawcę, płacząc
wołałaś, Dziewico, Matko nieskalana.

Inny kanon.

Hirmos ten sam.

Ranę całego ciała, zadaną przez grzech, ulecz zielem Twego
miłosierdzia, Władczyni.

Bieg zniszczenia dawno temu powstrzymałaś Bożym zrodzeniem i teraz
grzechów moich powstrzymaj bieg, Nieskalana.

Zmiłuj się i ulituj, Władczyni, nad duszą moją, wybaw ją z
osądzenia i wiecznej męki.

Wejrzyj i usłysz, Władczyni, głos mój, modlę się: Wybaw mnie z
wiecznej męki.

Pieśń 6

Hirmos: Otoczyła mnie otchłań, grobem moim jest wieloryb, ja zaś
zawołałem do Ciebie, Przyjacielu człowieka, i zbawiła mnie prawica
Twoja, Panie.

Krzyż został podniesiony na ziemi i upadły biesy, wiara otrzymała
zasadę swego umocnienia, a zło zostało wypędzone.

Słońce zgasło, gdy Twoje ciało jak świeca zapłonęło na
drzewie, Panie, drachma zaś została odnaleziona, pogrzebana przez
mroczne żądze.

Męczennikom: Ciebie, Przyjacielu człowieka, podniesionego na
drzewie, chór męczenników naśladował i upodobnił się do Twojej
śmierci, orędowniku niecierpiętliwości.

Męczennikom: Potoki oszustwa wysuszyliście krwi toczeniem i Bożą
mocą wygasiliście ogień biesów, ukoronowani męczennicy.

Teotokion: Oręż przeszedł serce Twoje, Dziewico nieskalana, gdy
widziałaś krzyżowanego Stwórcę, mającego włócznią przebijany
Boży bok.

Inny kanon.

Hirmos ten sam.

Otoczyła mnie otchłań grzechów i głębia trzyma mnie grzechów,
prowadząc do zgubnej rozpaczy, święta Władczyni, Ty mnie teraz
zbaw.

Podnieś mnie, leżącego na łożu grzechów, najświętsza
Władczyni, i daj mi zbawcze ocienienie pokutą.

Oczyść, Przyjacielu człowieka, modlitwami czysto rodzącej Ciebie i
wybaw świat Twój z wszelkiego smutku i uczyń godnym wiecznej
chwały.

Zawsze obiecuję odstąpić od złych dzieł, lecz zawsze kłamię i
zasmucam Władcę mego: Przeczysta Władczyni, Ty mi daj poprawę.

Pieśń 7

Hirmos: Ty, który w piecu ognistym zbawiłeś sławiące Ciebie
dzieci, błogosławiony jesteś Boże ojców naszych.

Abyśmy wybawieni zostali z grzechu rozkoszy, żółci
zakosztowałeś, Chryste, będący słodyczą życia.

Gdy Ty na drzewie zostałeś zraniony, Chryste, uleczyłeś
wieloletnie rany Adama.

Męczennikom: Swoim dobrowolnym dążeniem zdążaliście na mękę,
cierpiętnicy, i okazaliście się zwycięzcami.

Męczennikom: Uczciliście Boga haniebnymi cierpieniami i
otrzymaliście wyższą cześć, cierpiętnicy.

Teotokion: Po zrodzeniu czysta jesteś, jak i przed zrodzeniem, Bóg
bowiem urodził się, aby przebóstwić człowieka.

Inny kanon.

Hirmos ten sam.

Bogurodzico czysta, nie pogardzaj mną, z wiarą pod opiekę Twoją
zawsze przybiegających.

Żądz moich wysusz pastwisko, pozwalając mi toczyć krople łez,
Bogurodzico.

Silnie związanego łańcuchami grzechów, Twoimi modlitwami rozwiąż
Nieskalana, która zrodziłaś Boga przez wszystkich sławionego.

Do Ciebie przybiegam z wiarą i Ciebie przyzywam, Czysta: Wybaw mnie,
Dziewico, z ognia wiecznego.

Pieśń 8

Hirmos: Z Ojca przed wiekami zrodzonemu Synowi i Bogu, a w czasach
ostatecznych wcielonemu w Dziewicę Marię, kapłani śpiewajcie,
ludzie wywyższajcie na wszystkie wieki.

Ty, który klątwę drzewa drzewem uleczyłeś i błogosławieństwo
wytoczyłeś ludziom, Najłaskawszy, Tobie śpiewamy, Zbawco, i Ciebie
wysławiamy na wieki.

Pełnego pychy węża krzyżem Twoim upokorzyłeś, a okrutnie
upadłego i upokorzonego podniosłeś, Tobie śpiewamy, Zbawco, i
wywyższamy na wszystkie wieki.

Męczennikom: Niszczycieli oszustwa i obrońców Bożej wiary, kolumny
Kościoła i zaiste twarde diamenty, Chrystusowych rycerzy z wiarą
uczcijmy w pieśniach cierpiętników.

Męczennikom: Chwalebni cierpiętnicy jak słońce zajaśnieli,
rozpędzając łaską obłoki cierpień i wiarą w Trójcę
rozbiliście mrok bezbożności.

Teotokion: Prowadzący nieskalane dusze do Boga Gabriel posłany
został, Dziewico, aby zawołał do Ciebie, mówiąc: Raduj się,
najpiękniejszy pałacu Króla wszystkich Chrystusa, w którym
zamieszkawszy przebóstwi wszystkich ludzi.

Inny kanon.

Hirmos ten sam.

Nie pojmując sercem i myślą, nie bojąc się wyroku gehenny ciągle
grzeszę, lecz Ty Dziewico niewiedzę moją rozwiąż i wybaw mnie z
ognia.

Często jestem pociągany rozkoszami ciała mego i jak niewolnik
jestem sprzedawany, Boga gniewam ciągle, Bogurodzico, jedyna Nadziejo
pozbawionych nadziei, sama ulituj się nade mną.

Jakże skuteczna jest modlitwa Twoja, Nieskalana, co bowiem chcesz, to
dajesz, modląc się do Twego Syna i Boga, przeto błagam Ciebie:
Ulituj się i wybaw pokorną duszę moją.

Cielesnymi chorobami i żądzami buntującymi się, i ranami duszy
okropnie jestem dręczony, Rodzicielko jedynego Łaskawcy, Twoimi
modlitwami zdrowym mnie uczyń.

Także Pieśń Bogurodzicy: Uwielbia dusza moja Pana, i pokłony.

Pieśń 9

Hirmos: Ciebie, która ponad zrozumienie i słowa jako Matka Boża w
czasie pozaczasowego niewypowiedzianie zrodziłaś, wierni,
jednomyślnie uwielbiamy.

Moc wraża i panowanie zabrane zostały, panujący jedyny Panie, gdy
na krzyżu Ciebie podniesiono i palce na nim okrwawiłeś.

Przebito, Chryste mój, ręce i nogi Twoje, kości Twoje rozciągnęli
nieprawi krzyżując Ciebie, żółcią z octem napoili Ciebie.

Męczennikom: Ustami świetlistymi wobec oprawców głosiliście Boga,
który stał się człowiekiem, cierpiętnicy, i chwałę
odziedziczyliście.

Męczennikom: Ból przyjęliście i zraniliście wroga ranami,
rozlicznymi mękami dręczeni, czcigodni Lekarze chorób, Boży
męczennicy.

Teotokion: Światłość nam z Ciebie zajaśniała, Czysta, i
oświecił Jezus całe stworzenie swoim ukrzyżowaniem, przepędził
ciemności biesowskie.

Inny kanon.

Hirmos ten sam.

Daj mi łzy pokuty, Przeczysta, abym opłakiwał przed końcem życia
mego okropne i nieprawe czyny moje.

Dlaczego zasmucasz Władcę Twego, duszo, czyniąc nieprawość i nie
podnosisz się? Przed końcem życia pospiesz pokutować.

Wybaw mnie z grzechów i smutków, okaż mi miłosierdzie Dziewico
najczystsza, i uczestnictwo w niezniszczalnym życiu Bożym.

Ciebie, która niewypowiedzianie Boga zrodziłaś, zdobyliśmy jako
orędowniczkę i mur obronny, zbawienie dusz i cudów źródło.

Także: Zaprawdę godne to jest, i pokłon. Ektenia mała i
fotagogikon, następnie zwykłe psalmy.

Na stichownie stichery ku czci krzyża, ton 5:

Gdy ustawiono drzewo krzyża Twego, Chryste, przepędzone zostało
oszustwo bożków i zakwitła łaska, osądzenie na męczeństwo było
bowiem zwycięstwem zbawienia dla nas, krzyż jest naszą chwałą,
krzyż naszym umocnieniem, krzyż naszą radością.

Stichos: Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich.

Prowadzony byłeś za nas na ofiarę, Chryste, jak owieczka i jak
baranek łagodny Emmanuel, na dobrowolne zabicie i z nieprawymi
policzony zostałeś. Przyjdźcie, zaśpiewajcie narody, pokłońmy
się na krzyżu powieszonemu Życiu nieskończonemu.

Stichos: Niech będzie światłość Pana Boga naszego nad nami, i
dzieło rąk naszych udoskonal w nas, i dzieło rąk naszych umocnij.

Męczennikom: Błogosławione wojsko niebieskiego Króla, chociaż
bowiem ludźmi byli cierpiętnicy, to jednak zdobyli godność
aniołów, nie troszcząc się o rzeczy cielesne i przez cierpienia
stali się godni czci bezcielesnych, przeto ich modlitwami, Panie,
ześlij nam wielkie miłosierdzie.

Chwała, i teraz. Stauroteotokion: Stojąc przy krzyżu, Jezu, Matka
Twoja płacząc łkała i wołała: Nie mogę tego znieść, widząc
Ciebie przygwożdżonego do drzewa, którego zrodziłam i uniknęłam
bólów jako bezmężna, i jak teraz ogarnięta jestem bólem, i
zraniona w serce, teraz bowiem spełniło się słowo wypowiedziane
przez Symeona: „Serce Twoje, Nieskalana, miecz przeniknie”, ale
teraz, o Synu mój, zmartwychwstań i zbaw śpiewających Tobie.

Także: Dobrze jest wyznawać. Trisagion. Po: Ojcze nasz, troparion,
ektenia, pierwsza godzina, zwykłe psalmy i rozesłanie.

W piątek na Liturgii Błogosławieństwa. Ton 5:

Stichos: Błogosławieni czyniący pokój, albowiem oni synami Bożymi
będą nazwani.

Łotr na krzyżu uwierzył w Ciebie jako Boga, Chryste, wyznał Ciebie
gorąco z serca wołając: Wspomnij mnie, Panie, w królestwie Twoim.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Umarłeś na krzyżu za względu na zmarłego przez pokarm Adama,
którego ożywiłeś, szczodry Dawco życia, i na nowo okazałeś
mieszkaniem raju, Dobry.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Przygwożdżony zostałeś na krzyżu, Chryste, prawdziwa łozo, i
wytoczyłeś napój zbawienia, napajając serca wszystkich wiernych
łaską.

Stichos: Radujcie się i weselcie, albowiem zapłata wasza obfita jest
w niebiosach.

Męczennikom: Bici i mając rozsiekane członki przedstawialiście
zabicie Władcy, przeto zawsze błogosławieni jesteście, męczennicy
Chrystusowi.

Chwała. Triadikon: Z wiarą kłaniamy się Tobie w Trzech Osobach
jedynemu Bogu, niepodzielnej i nadboskiej naturze, wołając do
Ciebie: Chwała Tobie, Trójco, jedyny Boże nasz.

I teraz. Teotokion: Płacząc biła się w piersi Władczyni, widząc
na drzewie krzyża Życie nasze dobrowolnie umarłe, przeto wszyscy
Bożymi głosami Ciebie zawsze wielbimy.

Należy wiedzieć, jak przebiega nabożeństwo za zmarłych.

W piątek wieczorem: po rozesłaniu nieszporów kapłan zakłada
felonion, a diakon sticharion, biorą kadzielnicę i kadzidło oraz
wychodzą do narteksu, poprzedzani przez paraeklezjarchę ze
świecznikiem, za którym idziemy i my. Po przyjściu do narteksu,
gdzie jest już przygotowana kutia, kapłan mówi: Błogosławiony
Bóg nasz, kadząc w kształcie krzyża nad kutią. My zaś odmawiamy
Psalm 90: Żywy w pomocy Najwyższego [W innym zaś czasie, poza
nieszporami lub jutrznią, bywa zwykły początek: Mówimy Trisagion i
po Ojcze nasz kapłan ekfonesis: Albowiem Twoje jest królestwo.
Także: Panie, zmiłuj się, dwanaście razy. Chwała, i teraz.
Przyjdźcie, pokłońmy się, trzy razy i Psalm 90]. Po skończeniu
psalmu: Chwała, i teraz. Alleluja, trzy razy.

I ma miejsce ektenia za zmarłych:

W pokoju do Pana módlmy się.

Chór: Panie, zmiłuj się.

O pokój z wysokości i zbawienie dusz naszych, do Pana módlmy się.

O odpuszczenie grzechów zmarłych w błogosławionej pamięci, do
Pana módlmy się.

Za godnych pamięci sług Bożych N. N., o wieczny odpoczynek, spokój
i błogosławioną pamięć o nich, do Pana módlmy się.

O przebaczenie im wszystkich grzechów dobrowolnych i mimowolnych, do
Pana módlmy się.

Aby bez obawy osądzenia stanęli przed budzącym bojaźń Trybunałem
Pana Chwały, do Pana módlmy się.

Za płaczących i cierpiących, oczekujących Chrystusowej pociechy,
do Pana módlmy się.

O uwolnienie ich od wszelkiego cierpienia, smutku i wzdychania, o
umieszczenie ich tam, gdzie jaśnieje światłość Bożego oblicza,
do Pana módlmy się.

Aby Pan Bóg nasz umieścił ich dusze w miejscu światłości, w
miejscu kwitnącym, w miejscu odpoczynku, gdzie przebywają wszyscy
sprawiedliwi, do Pana módlmy się.

O zaliczenie ich do wybranych na łonie Abrahama, Izaaka i Jakuba, do
Pana módlmy się.

O wybawienie nas z wszelkiego utrapienia, gniewu i niebezpieczeństwa,
do Pana módlmy się.

Wspomóż, zbaw, zmiłuj się i ochroń nas, Boże, łaską Twoją.

Uprosiwszy dla nich miłosierdzie Boże, królestwo niebieskie i
odpuszczenie grzechów, siebie i innych ludzi, i całe życie nasze
Chrystusowi Bogu oddajmy.

My zaś mówimy: Tobie, Panie.

Kapłan donośnie: Albowiem Ty jesteś zmartwychwstaniem i życiem, i
pokojem zmarłych Twoich sług, zawsze godnych wspominania
fundatorów, ojców i braci naszych, tu i wszędzie spoczywających
prawosławnych chrześcijan, Chryste Boże nasz, i Tobie chwałę
oddajemy z Ojcem Twoim niemającym początku i z Najświętszym i
Dobrym, i Życiodajnym Twoim Duchem, teraz i zawsze, i na wieki
wieków.

Chór: Amen.

Także: Alleluja. Alleluja. Alleluja. Ton 8, ze stichosami:

Stichos 1: Błogosławieni, których wybrałeś i przyjąłeś, Panie.

Stichos 2: Pamięć o nich z pokolenia na pokolenie.

Stichos 3: Dusze ich będą umieszczone w miejscu szczęśliwości.

Także troparion, ton 8:

Głębią mądrości z miłości do człowieka wszystko stworzyłeś i
to, co pożyteczne dajesz, jedyny Stwórco, daj odpoczynek, Panie,
duszy Twego sługi, albowiem w Tobie pokładał nadzieję,
Stworzycielu i Twórcy, i Bogu naszym.

Chwała, i teraz. Teotokion: Bogurodzico, w Tobie mamy twierdzę i
przystań, obronę i pośredniczkę miłą Bogu, którego zrodziłaś,
Dziewico, wiernych zbawienie.

Następnie śpiewamy katyzmę: Błogosławieni nieskalani w drodze,
śpiewając ją według tonu 2. Po każdym stichosie śpiewamy:
Wspomnij, Panie, duszę sługi Twego.

Drugi chór śpiewa drugi stichos i po kolei pozostałe stichosy oba
chóry, dzieląc je na dwie stacje, a po pierwszej stacji nie mówimy
Chwała, i teraz, ale ten stichos:

Gdyby Prawo Twoje nie było moim pouczeniem, wtedy zginąłbym w moim
upokorzeniu. Na wieki nie zapomnę przykazań Twoich, albowiem w nich
ożywiłeś mnie (trzy razy).

Następnie kapłan odmawia ektenię za zmarłych:

Jeszcze i jeszcze w pokoju do Pana módlmy się.

Chór: Panie, zmiłuj się.

Jeszcze módlmy się o spokój duszy zmarłych sług Bożych N. N.,
aby zostały im odpuszczone wszystkie grzechy dobrowolne i mimowolne.

Chór: Panie, zmiłuj się.

Aby Pan Bóg przyjął ich dusze tam, gdzie sprawiedliwi pokojem się
cieszą.

Chór: Panie, zmiłuj się.

O miłosierdzie Boże, królestwo niebieskie i grzechów ich
odpuszczenie, Chrystusa, nieśmiertelnego Króla i Boga naszego
prośmy.

Chór: Racz dać, o Panie.

Diakon: Do Pana módlmy się.                           Chór: Panie,
zmiłuj się, czterdzieści razy.

Kapłan odmawia cicho tę modlitwę:

Boże duchów i ciała wszelkiego, który śmierć zdeptałeś,
szatana obezwładniłeś i darowałeś życie Twemu światu, sam
Panie, daj odpoczynek duszom zmarłych Twoich sług N. N., w miejscu
światłości, w miejscu szczęśliwości, w miejscu pokoju, skąd
ucieka boleść, smutek i westchnienie. Przebacz im, jako dobry i
Przyjaciel człowieka Bóg, wszelki grzech popełniony przez nich
słowem, uczynkiem i myślą, gdyż nie ma człowieka, któryby żył
i nie zgrzeszył. Ty bowiem jedyny jesteś bez grzechu,
sprawiedliwość Twoja jest sprawiedliwością na wieki i słowo Twoje
jest prawdą.

Ekfonesis: Albowiem Ty jesteś zmartwychwstaniem i życiem, i pokojem
zmarłych Twoich sług N. N., Chryste Boże nasz, i Tobie chwałę
oddajemy z Ojcem Twoim niemającym początku i z Najświętszym i
Dobrym, i Życiodajnym Twoim Duchem, teraz i zawsze, i na wieki
wieków.

Chór: Amen.

Po tym zaczynamy drugą stację:

Twój jestem, zbaw mnie, gdyż przykazań Twoich poszukiwałem.

Stichos: Panie, daj odpoczynek duszom sług Twoich.

I po kolei oba chóry pozostałą część psalmu. Na końcu zaś
śpiewamy:

Żywa będzie dusza moja i wysławię Ciebie, a wyroki Twoje pomogą
mi. Zbłądziłem jako zagubiona owca, odszukaj sługę Twego,
albowiem nie zapomniałem Twoich przykazań (trzy razy).

Śpiewamy także tropariony za zmarłych, ton 5:

Błogosławiony jesteś, Panie, naucz mnie Twych przykazań.

Chór świętych znalazł źródło życia i bramę raju. Niech i ja
znajdę tę drogę przez pokutę. To ja jestem zaginioną owcą,
wezwij mnie, Zbawicielu, i zbaw mnie.

Błogosławiony jesteś, Panie, naucz mnie Twych przykazań.

Głoszący Bożego Baranka zostali zabici jak jagnięta i przeszli do
życia wiecznego i nieskończonego, święci, módlcie się gorliwie
do Niego, męczennicy, aby darował nam odpuszczenie przewinień.

Błogosławiony jesteś, Panie, naucz mnie Twych przykazań.

Przyjdźcie wszyscy, którzy poszliście wąską drogą cierpień i
wzięliście w życiu krzyż jako jarzmo, i naśladowaliście Mnie w
wierze, cieszcie się z nagrody i wieńców niebieskich, które dla
was przygotowałem.

Błogosławiony jesteś, Panie, naucz mnie Twych przykazań.

Jestem obrazem Twojej niewypowiedzianej chwały, chociaż noszę
blizny grzechów. Zmiłuj się nad swoim stworzeniem, Władco,
oczyść mnie z Twego miłosierdzia i daj mi upragnioną ojczyznę,
czyniąc mnie na nowo mieszkańcem Raju.

Błogosławiony jesteś, Panie, naucz mnie Twych przykazań.

Ty, który niegdyś z niebytu mnie stworzyłeś i zaszczyciłeś swoim
podobieństwem, Boże, ale z Twego wyroku za przestępstwo wróciłeś
me życie do ziemi, z której zostałem wzięty, podnieś mnie według
tego podobieństwa, abym znowu przyjął obraz dawnej piękności.

Błogosławiony jesteś, Panie, naucz mnie Twych przykazań.

Boże, daj odpoczynek Twoim sługom i umieść ich w raju, gdzie
chóry świętych, Panie, i sprawiedliwi jaśnieją jak gwiazdy, daj
odpoczynek zmarłym Twoim sługom, nie pomnąc wszystkich ich
grzechów.

Chwała Ojcu i Synowi, i Świętemu Duchowi.

Triadikon: Sławimy ze czcią potrójną światłość jedynego
Bóstwa, wołając: Święty jesteś Przedwieczny Ojcze wraz ze
Współprzedwiecznym Synem i Bożym Duchem. Oświeć nas, z wiarą
Tobie służących, i wyrwij z wiecznego ognia.

I teraz i zawsze, i na wieki wieków. Amen.

Teotokion: Raduj się, Czysta, któraś w ciele zrodziła Boga na
zbawienie wszystkich, przez Ciebie rodzaj ludzki znalazł zbawienie,
przez Ciebie niech odnajdziemy raj, Bogurodzico czysta i
błogosławiona.

Alleluja. Alleluja. Alleluja. Chwała Tobie, Boże (trzy razy).

Także ektenia i kapłan wspomina kolejno zmarłych, ja to miało
miejsce poprzednio w połowie „Nieskalanych”.

Jeśli zaś nie śpiewamy „Nieskalanych”, wtedy po Alleluja
mówimy troparion: Głębią mądrości, i jego teotokion. Następnie:
Błogosławiony jesteś, Panie, po czym troparion: Chór świętych
znalazł źródło życia i ciąg dalszy. Kapłan wspomina także
zmarłych, jak to ukazano poprzednio.

I mówimy katyzmę poetyką zmarłym, ton 5:

Zbawicielu nasz, daj Twoim sługom odpoczynek ze sprawiedliwymi i
umieść ich w Twoich przybytkach, jak i jest napisane, nie zważając
jako dobry, na ich grzechy dobrowolne i mimowolne, wszystkie
popełnione świadomie i nieświadomie, Przyjacielu człowieka.

Chwała, i teraz. Teotokion: Chryste Boże, który z Dziewicy
zajaśniałeś światu, i przez Nią uczyniłeś nas synami
światłości, zmiłuj się nad nami.

Także Psalm 50: Zmiłuj się nade mną, Boże.

Także kanon za zmarłych, podany w Oktoechosie według tonu, na
cztery. Po trzeciej pieśni hirmos i ektenia. Kapłan kolejno wspomina
zmarłych, jak to już podano w połowie „Nieskalanych”.

Ekfonesis: Albowiem Ty jesteś zmartwychwstaniem.

Także katyzma poetycka, ton 6:

Zaprawdę wszystko jest marnością, życie jest cieniem i snem,
daremnie szamoce się każdy zrodzony z ziemi, jak mówi Pismo: Gdy
świat pozyskamy, dochodzimy do grobu, gdzie razem są królowie i
żebracy. Przeto, Chryste Boże, zmarłemu słudze Twemu daj
odpoczynek jako Przyjaciel człowieka.

Chwała, i teraz. Teotokion: Najświętsza Bogurodzico, nie opuszczaj
mnie w czasie mego życia, nie powierzaj mnie ludzkiej opiece, ale
sama ochroń i zmiłuj się nade mną.

Po szóstej pieśni hirmos i ektenia. Kapłan wspomina zmarłych, jak
to już ukazano. Ekfonesis: Albowiem Ty jesteś zmartwychwstaniem.

Także kontakion, ton 8:

Ze świętymi daj odpoczynek, Chryste, duszom zmarłych Twoich sług,
gdzie nie ma cierpień, smutku i westchnień, lecz życie nie mające
końca.

Ikos: Sam jeden jesteś nieśmiertelny, który stworzyłeś i
ukształtowałeś człowieka, jesteśmy bowiem śmiertelni i z ziemi
stworzeni, i do tejże ziemi powrócimy, jak rozkazałeś. Ty, który
mnie stworzyłeś, rzekłeś do mnie, że jestem ziemią i do ziemi
powrócę, dokąd pójdziemy wszyscy ludzie. Nadgrobny czyniąc płacz
śpiewamy pieśń: Alleluja (trzy razy).

Po dziewiątej pieśni kapłan mówi: Bogurodzicę i Matkę
Światłości w pieśniach wywyższajmy. Chór: Duchy i dusze
sprawiedliwych wysławiają Ciebie, Panie. I śpiewamy hirmos
dziewiątej pieśni. Także trisagion, i po Ojcze nasz mówimy te
tropariony, ton 4:

Z duszami sprawiedliwych zmarłych daj odpoczynek, Zbawco, duszom
zmarłych Twoich sług, zachowując je w błogosławionym życiu,
które Ty masz, Przyjacielu człowieka.

Panie, w Twoim miejscu pokoju, gdzie odpoczywają wszyscy Twoi
święci, daj odpoczynek duszom Twoich sług, albowiem jedyny jesteś
Przyjacielem człowieka.

Chwała. Ty jesteś Bogiem, który zstąpił do otchłani i skruszył
więzy skowanych, sam daj odpoczynek duszom Twoich sług.

I teraz. Teotokion: Jedyna czysta i nieskalana Dziewico, która bez
grzechu Boga porodziłaś, błagaj o zbawienie ich dusz.

Następnie kapłan mówi ektenię:

Zmiłuj się nad nami, Boże, według wielkiego miłosierdzia Twego,
błagamy Cię, wysłuchaj i zmiłuj się.                  Chór:
Panie, zmiłuj się, trzy razy.

Jeszcze módlmy się o spokój dusz zmarłych sług Bożych N. N., aby
zostały im odpuszczone wszystkie grzechy dobrowolne i mimowolne.

Aby Pan Bóg przyjął ich dusze tam, gdzie sprawiedliwi pokojem się
cieszą.

O miłosierdzie Boże, królestwo niebieskie i grzechów ich
odpuszczenie, Chrystusa, nieśmiertelnego Króla i Boga naszego
prośmy.

Chór: Racz dać, o Panie. Diakon: Do Pana módlmy się. Chór: Panie,
zmiłuj się.

Kapłan: Boże duchów i ciała wszelkiego, który śmierć
zdeptałeś, szatana obezwładniłeś i darowałeś życie Twemu
światu, sam Panie, daj odpoczynek duszom zmarłych Twoich sług N.
N., w miejscu światłości, w miejscu szczęśliwości, w miejscu
pokoju, skąd ucieka boleść, smutek i westchnienie. Przebacz im,
jako dobry i Przyjaciel człowieka Bóg, wszelki grzech popełniony
przez nich słowem, uczynkiem i myślą, gdyż nie ma człowieka,
któryby żył i nie zgrzeszył. Ty bowiem jedyny jesteś bez grzechu,
sprawiedliwość Twoja jest sprawiedliwością na wieki i słowo Twoje
jest prawdą.

Także ekfonesis: Albowiem Ty jesteś zmartwychwstaniem i życiem, i
pokojem zmarłych Twoich sług N. N., Chryste Boże nasz, i Tobie
chwałę oddajemy z Ojcem Twoim niemającym początku i z
Najświętszym i Dobrym, i Życiodajnym Twoim Duchem, teraz i zawsze,
i na wieki wieków.

Chór: Amen.

Diakon: Oto mądrość.

Kapłan: Najświętsza Bogurodzico, wybaw nas!

Chór: Czcigodniejszą od Cherubinów i chwalebniejszą bez
porównania od Serafinów, któraś bez zmiany Boga Słowo zrodziła,
Ciebie, prawdziwą Bogurodzicę, wywyższamy.

Kapłan: Chwała Tobie, Chryste Boże, nadziejo nasza, chwała Tobie!

Chór: Chwała Ojcu i Synowi, i Świętemu Duchowi, i teraz i zawsze,
i na wieki wieków. Amen. Panie, zmiłuj się (trzy razy).
Pobłogosław!

Kapłan: Zmartwychwstały Chrystus, prawdziwy Bóg nasz, rządzący
żywymi i zmarłymi, dla modlitw najczystszej swojej Matki,
świętych, sławnych i chwalebnych Apostołów, błogosławionych i
bogobojnych Ojców naszych i wszystkich świętych, dusze zmarłych
swoich sług umieści w przybytkach sprawiedliwych, da odpoczynek na
łonie Abrahama, zaliczy do sprawiedliwych i zmiłuje się nad nami,
bo jest dobrym i Przyjacielem człowieka.

Po rozesłaniu diakon mówi:

W błogosławionym odpoczynku daj wieczny pokój, Panie, zmarłym
Twoim sługom N. N. i uczyń im wieczną pamięć.

Chór śpiewa: Wieczna pamięć, trzy razy. A gdzie nie ma diakona,
chór śpiewa: Zmarłym Twoim sługom daj, Panie, wieczną pamięć.

To nabożeństwo należy odprawiać we wszystkie piątki, w które nad
koliwem czynimy pamięć naszych zmarłych ojców i braci.

