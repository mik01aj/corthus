W NIEDZIELĘ WIECZOREM,

do: Panie, wołam do Ciebie, dodajemy stichery pokutne, ton 5:

Prosomion: Raduj się, poszczących.

Stichos: Jeżeli będziesz pamiętał o nieprawościach, Panie, Panie,
któż się ostoi? Ale u Ciebie jest oczyszczenie.

Płaczę i jęczę bardzo, patrząc na straszne słowa odpłaty, nie
mam bowiem czynów dobrych i usprawiedliwienia win, nieszczęsny,
przeto modlę się: Zanim doścignie mnie nieznany kres życia, przed
uściskiem śmiertelnym, przed Sądem budzącym bojaźń, przed
przyjęciem wyroku, gdzie ogień niegasnący i ciemność zewnętrzna,
gdzie robak pożera grzeszników i zgrzytanie zębów, daj mi
wybawienie z grzechów, Chryste mój, i wielkie miłosierdzie.

Stichos: Dla imienia Twego cierpiałem, Panie, cierpiała dusza moja
dla słowa Twego, dusza moja ma nadzieję w Panu.

Prawa Twoje i Pisma miałem w pogardzie, przykazania Twoje
odrzuciłem, Stwórco mój, Boże mój, jakże więc uniknę,
nieszczęsny, cierpień po tamtej stronie, Zbawco? Przeto przed moim
końcem daj mi przebaczenie, Zbawco, obłok łez, prawdziwe
rozrzewnienie, i jako Bóg najlepszy daleko ode mnie odpędź pułki
biesowskie, szukające jak sprowadzić mnie do przepaści otchłani,
przeto modlę się do Ciebie, abyś nie zabierał ode mnie ręki
swojej wszechmocnej.

Stichos: Od straży porannej do nocy, od straży porannej niech Izrael
ma nadzieję w Panu.

Biada mi! Jakżeż omroczyłem swój rozum! Jakże oddaliłem się od
Ciebie i pracowałem dla grzechu, nieszczęsny, cały oddałem się
żądzom cielesnym, żyjącym we mnie, a teraz czekam na moje
odejście i na czekającą mnie mękę. Panie najłaskawszy, daj mi
łzy pokuty i odpuszczenie niezliczonych grzechów moich, z wiarą
modlę się do Ciebie, dającego światu wielkie miłosierdzie.

Inne stichery ku czci bezcielesnych. Prokimenon ten sam.

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Czcigodni znawcy tajemnic Bożych trójświetlistego i jednoistotnego
Bóstwa, którzy nieustannie niematerialnymi głosami i ognistymi
językami pieśń przynoszą, nasze modły i modlitwy zasyłane ze
skalanych ust naszych zanieście Bogu i wyproście grzechów
odpuszczenie, bowiem cały w niemoc naszą przyoblekł się i
miłosierny jest z natury, przyjmie więc prośby wasze zanoszone za
sługi, które zgrzeszyły, dając światu wielkie miłosierdzie.

Stichos: Chwalcie Pana wszystkie narody, wysławiajcie Go wszyscy
ludzie.

Całe mnóstwo aniołów, zbliżające się do Władcy mego i stojące
z bojaźnią przed Bożym Jego tronem, napełniane niewypowiedzianą
Światłością, mnie zbłąkanego w ciemności grzechu skierujcie ku
zbawczej Światłości i na polecenie szczodrego Boga rozpędźcie
mroczną i obcą ciemność podstępnych duchów, wspomożeniem i
łaską waszą, nie znosi bowiem ciemność przyjścia Światłości,
która ją rozpędza.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Świetliści aniołowie Boży, stojący przed tronem łaski Bożej,
pokorni będąc i oświecenie prawdziwe przyjmujący od Światłości
Bożej, obserwujcie nas z niebios, przyjaciele ludzi, ogarniętych
okropną burzą i nieszczęsnych, śpiących w ciemności. Przyjdźcie
więc, o archaniołowie, przyjdźcie nam na pomoc i wybawcie nas z
sieci wroga sprawcy zła, przybiegamy bowiem pod waszą opiekę, o
chwalebni!

Chwała, i teraz. Teotokion: Byłaś zaiste tronem cherubinów jako
przewyższająca aniołów, w Ciebie bowiem wcieliło się Słowo
Boże, Czysta, chcąc odnowić nasz obraz, z Ciebie przyszedł nosząc
ciało jako miłosierny, krzyż i cierpienie przyjął za względu na
nas i zmartwychwstanie darował jako Bóg, przeto Jemu jako
przemieniającemu naturę nas osądzonych i Stwórcy z wiarą dzięki
składając modlimy się, abym Twoimi modlitwami otrzymał
przebaczenie i wielkie miłosierdzie.

Także: Pogodna Światłości. Prokimenon dnia oraz: Pozwól, Panie, w
wieczór ten.

Na stichownie stichery pokutne, ton 5:

Panie, grzeszyć nie przestaję, nie rozumiem Twojej przyjaźni do
człowieka, przezwycięż moją niewiedzę jedyny Dobry i zmiłuj się
nade mną.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Panie, lękam się Twojej mocy nie przestaję zła czynić: któż na
sądzie nie lęka się Sędziego? Któż też chcąc się wyleczyć
gniewa Lekarza jak ja? Wielce cierpliwy Panie, ulituj się nad moją
niemocą i zmiłuj się nade mną.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Odrzucając wszystko, co ziemskie, i mężnie idąc na męki nie
doznaliście zawodu błogosławionej nadziei, lecz jesteście
dziedzicami królestwa niebieskiego, chwalebni męczennicy, mający
odwagę przed Bogiem Przyjacielem człowieka, wyproście pokój
światu i duszom naszym wielkie miłosierdzie.

Chwała, i teraz. Teotokion: Budząca bojaźń i wielka tajemnica,
bowiem Nieogarniony zmieścił się w łonie i Matka po zrodzeniu
dalej jest Dziewicą, Boga zrodziła w Nią wcielonego, któremu
zawołajmy, któremu zaśpiewajmy z aniołami pieśń, śpiewając:
Święty jesteś, Chryste Boże, który ze względu na nas wcieliłeś
się, chwała Tobie.

Także: Teraz pozwalasz odejść. Trisagion. Po: Ojcze nasz, troparion
ku czci świętego. Chwała, i teraz. Teotokion według tonu
troparionu, ektenia i rozesłanie.

W NIEDZIELĘ NA POWIECZERZU,

Kanon modlitewny do Najświętszej Bogurodzicy. Ton 5.

Pieśń 1

Hirmos: Konia i jeźdźca w Morzu Czerwonym Chrystus zatopił krusząc
wojska prawicą mężną i Izrael ratując, który śpiewa pieśń
zwycięstwa.

Cud w Tobie dokonuje się, Dziewico, zaiste budzący bojaźń,
albowiem w łonie swoim nosiłaś Nieogarnionego i w niewypowiedziany
zrodziłaś sposób, zawsze Dziewicą pozostając.

Ześlij mi, Władczyni, odpuszczenie grzechów, jak deszcz z niebios
przyszedł bowiem do Ciebie i zmieścił się w niewypowiedziany
sposób, a Ty pozostałaś Dziewicą po niedocieczonym zrodzeniu.

Chwała. Jedyna błogosławiona i przez Boga radością otoczona,
która Radość Niewypowiedzianą ludziom zrodziłaś, zabierz smutek
mojej duszy, proszę, i rozwesel serce moje.

I teraz. Cały będący pragnieniem i słodyczą życia z Ciebie
zajaśniał ze względu na ogromne miłosierdzie, Dziewico nieskalana,
do którego módl się, aby zbawił mnie, nieustannie teraz Ciebie
wysławiającego.

Pieśń 3

Hirmos: Ten, który na nicości ziemię zawiesił rozkazem swoim i
zawiesił ją w sposób niepodlegający poruszeniu, na niewzruszonej,
Chryste, opoce przykazań Twoich, Kościół Twój umocnij, jedyny
błogosławiony i Przyjacielu człowieka.

Przeszedł cień Zakonu, bowiem dawcę Zakonu Chrystusa zrodziłaś,
Przeczysta, który łaskę oczyszczenia i oświecenia nam darował
oraz uwolnienie z klątwy obcego, Dziewico nieskalana.

Zrodził się z Ciebie, Czysta, Bóg wcielony i w ciele był widziany,
który przedtem był niewidzialny, przeto gorliwie módl się do
Niego, Dziewico, aby wybawił mnie od wrogów widzialnych i
niewidzialnych, świetliście Ciebie sławiącego.

Chwała. Atakuje mnie fala okrutna żądz, złych duchów głębia
ogarnia mnie, burza grzechów trwoży moje serce, Bogurodzico, Ty mnie
umocnij, świetliście Tobie śpiewającego.

I teraz. Bożego Gabriela wodza zastępów mając, pobożnie z wiarą
nieznającej małżeństwa Matce Bogurodzicy przywodzimy zgodnie
słowa „Raduj się”, przez którą wyzwalamy się z nieszczęść
i smutków.

Pieśń 4

Hirmos: Poznając Twoje Boże uniżenie, Chryste, Habakuk proroczo
wołał z lękiem do Ciebie: Przyszedłeś na zbawienie ludu Twego,
zbawić Twoich pomazańców.

Utkawszy wewnątrz z krwi Twojej dziewiczej szatą ciała, który
niebo obłokami przyodziewa, Dziewico, mnie przyodziewa w szatę
niezniszczalności, który poprzednio sam pozbawiłem się szaty.

Łono Twoje, Dziewico, było świętym i niewypowiedzianym pałacem
Króla i Boga, w którym zamieszkał, uczyniwszy nas Kościołem.

Chwała. Szczodrą będąc, Bogurodzico nieskalana, ulituj się nad
moją duszą nieszczęsną, która przez żądze i grzech okropnie
jest sczerniała i odrętwiała.

I teraz. Niezniszczalnego królestwa zajaśniałaś berłem z korzenia
Jessego i rodzisz Dziecię bez mężczyzny, Czysta, Boga Adama i
Dawida, zarazem Stwórcę i Pana.

Pieśń 5

Hirmos: Do Ciebie, który odziewasz się światłością jak szatą,
wcześnie rano wołam: Omroczoną duszę moją oświeć, Chryste, jako
jedyny Łaskawy.

Pozostajesz po zrodzeniu Dziewicą nienaruszoną, wszystkich
zniszczałych ludzi do życia doprowadzasz i oświecasz
niezniszczalnością, Nieskalana.

Zrodziłaś nam Dziecię małe, Przeczysta, które przedwiecznie
zajaśniało z Ojca poza czasem, do którego módl się o pokój dla
świata, Oblubienico Boża.

Chwała. Obym znalazł w Tobie pomoc, Dziewico, wyrywającą mnie w
godzinie sporu sądowego, gdy na Sądzie stanę sprawowanym przez
zrodzonego z Ciebie.

I teraz. Cała bliska moja dobra i nieskalana z Libanu, Dziewico
Oblubienico Boża, przez Świętego Ducha dokonało się w Tobie
wcielenie Syna Bożego.

Pieśń 6

Hirmos: Władco Chryste, ukróć morze żądz, nienaturalną burzę
niszczącą duszę, i ze zniszczenia wyprowadź mnie jako Łaskawy.

Bez mężczyzny zrodziłaś Bogurodzico Emmanuela, który ulitował
się nad naszą pokorą, przeto zawsze godnie Ciebie sławimy.

W sposób przewyższający rozum zrodziłaś Wiecznego, w sposób
przewyższający słowa Stwórcę powiłaś, Przeczysta,
wybawiającego z wszelkiego zniszczenia Tobie śpiewających,
Bogurodzico.

Chwała. Łaskawego zrodziłaś Łaskawcę i Stwórcę, najświętsza
Władczyni umiłowana przez Boga, duszę moją pełną zła
pobłogosław.

I teraz. Nową i dawną Tobie pochwałę przynosimy,
Najczcigodniejsza, nic bowiem lepszego nie mamy do pochwalenia Ciebie,
jak „Raduj się”, które z Gabrielem Tobie śpiewamy.

Także: Panie, zmiłuj się, trzy razy. Chwała, i teraz.

Katyzma poetycka, ton 5: Nad sobą przed Sądem płaczę teraz,
myśląc o moich złych i okropnych czynach, o głębi grzechów
trzymającej mnie od młodości i tłamszącej rozum, lecz Twoim
orędownictwem, Czysta, daj mi odpuszczenie i pozwól otrzymać
zbawienie.

Pieśń 7

Hirmos: Wywyższany ojców Pan płomień wygasił i zrosił dzieci,
zgodnie śpiewające: Boże, błogosławiony jesteś.

Wybaw mnie, Przeczysta, ze złego zniechęcenia i żądz omroczenia
oraz wiecznego osądzenie, abym z wiarą sławił Ciebie.

Umartw żądze moje, która zrodziłaś Życie, podnieś mnie
leżącego w grobie obojętności, Oblubienico Boża, abym z
miłością sławił Ciebie.

Chwała. Ciałem otoczonego Boga bezcielesnego zrodziłaś,
Nieskalana, wybawiającego nas, z bojaźnią śpiewających: Boże,
błogosławiony jesteś.

I teraz. Uleczenie darmo modlitwą Twą czystą otrzymawszy, Dziewico,
śpiewając prosimy o uzdrowienie duszy i zdrowie ciała.

Pieśń 8

Hirmos: Tobie, Stwórco wszystkich, młodzieńcy w piecu uczyniwszy
chór, śpiewali: Wszystkie dzieła Panu śpiewajcie i wywyższajcie
na wszystkie wieki.

Bramo święta, otwórz mi świetliste bramy pokuty, pokazując
wszelką prawą drogę sprawiedliwości, prowadzącą do wejścia w
Bożą wolę.

Zrodziłaś nam Dziecię małe, Przeczysta, które przedwiecznie
zajaśniało z Ojca poza czasem, do którego módl się o pokój dla
świata, Oblubienico Boża.

Chwała. Cała wybrana, cała upiększona, którą umiłował Bóg,
którą wybrał, okazałaś się Dziewico zawsze wysławiana, przeto
Tobie śpiewamy, Czysta, na wieki.

I teraz. „Cała czysta jesteś i Bożej chwały pełna, bliska mi”
– rzecze Duch Boży, Ciebie ogłaszając, Przeczysta, którą
opiewamy w hymnach, śpiewając: Tobie przynależy radość, która
Boga ludziom zrodziłaś.

Pieśń 9

Hirmos: Izajaszu, wesel się, oto Dziewica poczęła w łonie i rodzi
Syna Emanuela, Boga i Człowieka, Wschód jest imię Jego. Jego
wywyższając, Dziewicę uwielbiamy.

Westchnień Twoich czcicieli nie odrzucaj teraz, Przeczysta, lecz
wejrzyj na nas będących w smutkach, płacz przemień w radość i
rozrzewnienie w wesele, w hymnach Tobie śpiewających.

Fundamentem jesteś nieruchomym, Zbawcę rodząc, Czysta, który na
wodach ziemię Bożym poleceniem umocnił, w Nim nas umocnij
modlitwami, świetliście Ciebie błogosławiących.

Chwała. Zrodzenie Twoje przewyższa rozum, Bogurodzico, bez
mężczyzny bowiem poczęcie w Tobie i dziewicze zrodzenie Twoje,
niebem Bóg jest zrodzony, którego wywyższając, Ciebie Rodzicielkę
uwielbiamy.

I teraz. Budzisz bojaźń, Panie, i któż się ostoi wobec Twego
wyroku, Chryste, jedyny Królu sprawujący Sąd? Przeto oszczędź i
wybaw mnie, Zbawco, łaskawymi modlitwami Twojej Rodzicielki.

Także: Zaprawdę godne to jest, ciąg dalszy jak zwykle i
rozesłanie.

W PONIEDZIAŁEK RANO,

po pierwszej recytacji Psałterza katyzmy poetyckie pokutne, ton 5:

Wobec zasiadającego Sędziego i wobec stojących aniołów, trąby
trąbiącej i płomieni gorejących cóż uczynisz, duszo moja,
prowadzona na Sąd? Wtedy bowiem staną przed tobą okropności twoje
i wyjawione zostaną tajemne grzechy twoje, przeto przed końcem
zawołaj do Sędziego: Boże, oczyść mnie i zbaw mnie.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

Wszyscy czuwajmy i Chrystusa spotkajmy z mnóstwem oleju i z
jaśniejącymi lampami, abyśmy stali się godni wejść do wnętrza
pałacu, bowiem ten, który znajdzie się przed drzwiami,
bezskutecznie zawoła do Boga: Zmiłuj się nade mną.

Chwała, i teraz. Teotokion: Bardziej święta od cherubinów i
przewyższająca serafinów, Przeczysta, wyznajemy Ciebie zaprawdę
jako Bogurodzicę, mamy grzesznicy wspomożycielkę i znajdujemy
wybawienie w czasie pokus, przeto nie przestawaj modlić się za nami,
władzo i ucieczko dusz naszych.

Po drugiej recytacji Psałterza katyzmy poetyckie, ton 5:

Duszo, tutaj masz rzeczy czasowe, a tam zaś wieczne, patrzę na Sąd
i na tronie Sędziego, i drżę przed wyrokiem, który dokładnie
wydany zostanie, a Sąd jest bezlitosny.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

Spoczywam na łożu licznych grzechów, okradany jestem z nadziei
zbawienia mego, bowiem sen mego lenistwa zwiastuje duszy mojej wielkie
męki, lecz Ty, Boże zrodzony z Dziewicy, podnieś mnie, abym
śpiewał Tobie sławiąc Ciebie.

Stichos: Przedziwny jest Bóg w świętych swoich, Bóg Izraela.

Męczennikom: Jaśnieje dzisiaj cierpiętników pamięć, ma bowiem
zorzę z niebios, chór anielski tryumfuje i rodzaj ludzki
współraduje się, przeto modlę się do Pana o zmiłowanie się nad
duszami naszymi.

Chwała, i teraz. Teotokion: Z aniołami niebios, z ludźmi ziemi, w
słowach radości wołamy do Ciebie, Bogurodzico: Raduj się, bramo
większa od niebios. Raduj się, jedyna będąca ratunkiem ludzi.
Raduj się, Czysta, otoczona radością, która zrodziłaś wcielonego
Boga.

Po trzeciej recytacji Psałterza katyzmy poetyckie, ton 5:

Prosomion: Słowu współwiecznemu Ojcu i Duchowi.

Pochyliłem się pod żądzami bezrozumnymi i marnotrawnie życie moje
spędziłem, wezwij mnie Zbawco jak syna marnotrawnego i przyjmij,
objęcia ojcowskie z miłosierdzia zmiłowań otwórz dla mnie i dla
modlitw bezcielesnych uczyń godnym bramy Chwały.

Chwała, i teraz. Teotokion: Gorąca orędowniczko i niezwyciężona,
nadziejo znana i nie do zawstydzenia, murze obronny i opieko,
przystani przybiegających do Ciebie, zawsze Dziewico czysta, z
aniołami ubłagaj Syna Twego i Boga, aby dał pokój światu,
zbawienie i wielkie miłosierdzie.

Kanon, mający akrostych: Ulituj się, Słowo, nad grzeszącym przed
Tobą. Poemat kyr Józefa. Ton 5.

Pieśń 1

Hirmos: Śpiewajmy Panu, który uczynił przedziwne cuda w Czerwonym
Morzu, zwycięską pieśń, albowiem się wysławił.

Wieloma oszustwami pociąganego i oszukanego przez Obcego nawróć,
Chryste, i ulituj się nade mną jako wszechmocny.

Chryste, który otworzyłeś uszy głuchego, duszy mojej otwórz
ogłuchłe uszy, abym zważał na słowa Twoje.

Męczennikom: Nowookazanymi gwiazdami są męczennicy Słońca
Sprawiedliwości Chrystusa, przeto odpędźcie ciemność od serc
naszych.

Męczennikom: Cierpiętnicy okazali się rozpalonymi strzałami
Bożego ognia Świętego Ducha i kruszą wszystkie strzały wroga.

Teotokion: Bramo Bożej Chwały, otwórz mi bramy pokuty i wyrwij z
bram otchłani pokorną moją duszę.

Inny kanon bezcielesnym,

mający akrostych: Piąty śpiew dla aniołów. Poemat Teofana. Ton 5.

Pieśń 1

Hirmos: Konia i jeźdźca w Morzu Czerwonym Chrystus zatopił krusząc
wojska prawicą mężną i Izrael ratując, który śpiewa pieśń
zwycięstwa.

Znawcy tajemnic Boga Dawcy Światłości, jaśniejący jego
promieniami, oświećcie Światłością moją duszę, aniołowie,
ubłagawszy Władcę (dwa razy).

Mając odwagę jak wszyscy stojący przed wzniosłym tronem, pobożnie
wam śpiewających wybawcie z nieszczęść, przywódcy zastępu
anielskiego, o arcystratedzy!

Teotokion: Rozwiązana została klątwa i smutek ustał,
błogosławiona bowiem i łaski pełna radość wiernym zajaśniała,
przynosząc wszystkim krańcom ziemi błogosławieństwo Chrystusa.

Pieśń 3

Hirmos: Nad narodami Bóg zakrólował, Bóg zasiada na tronie
świętym swoim i śpiewamy Jemu ze zrozumieniem jako Królowi i Bogu.

Ty, który nie chcesz, aby choć jeden zginął, łaskawy Panie,
ulituj się nad ginącym i zbaw mnie, Szczodry, miłosierdziem Twoim.

Ja, który świadomie i nieświadomie zgrzeszyłem przed Tobą,
Chryste Panie, przychodzę i przypadam do Ciebie, wszystko
wiedzącego, przyjmij mnie jak syna marnotrawnego.

Męczennikom: Uśmierćcie żywy grzech i wroga okażcie martwym,
męczennicy, którzy przecież nie troszczyliście się o martwotę
ciała, błogosławieni.

Męczennikom: Męczennicy cierpieniami upstrzeni i mający szaty
zroszone krwią, stoicie ukoronowani przed Królem wszystkich.

Teotokion: Dziewico Matko, w którą wcielił się Bóg, przyjmij
słowa zawsze śpiewających Tobie i wybaw nas z rozlicznych
kłopotów.

Inny kanon.

Hirmos: Ten, który na nicości ziemię zawiesił rozkazem swoim i
zawiesił ją w sposób niepodlegający poruszeniu, na niewzruszonej,
Chryste, opoce przykazań Twoich, Kościół Twój umocnij, jedyny
błogosławiony i Przyjacielu człowieka.

Słowa radości wyższym mocom mądrze ułożywszy, Twoją
łaskawość niezmierzoną ukazujemy przez ich wstawiennictwo,
Kościół Twój umocnij, jedyny dobry i Przyjacielu człowieka (dwa
razy).

Upiększając niewypowiedzianą Światłością aniołów, Chryste, i
przez nich umacniając Kościół Twój, Miłosierny, nieszczęsną
moją duszę przez nich oświeć, modlę się do Ciebie, Władco, nie
pamiętając moich niezliczonych grzechów.

Teotokion: Ty bez połączenia węzłem małżeńskim byłaś Matką
Boga, który oświeca zastępy bezcielesne, jedyna Boża zasada w
Trzech nieustannie opiewana Osobach i panowaniach, przeczysta
Dziewico, opiewana przez wszystkich.

Pieśń 4

Hirmos: Dzieła Opatrzności Twojej, Panie, zdumiały proroka
Habakuka, zstąpiłeś bowiem na zbawienie ludu Twego, zbawić
namaszczonych Twoich przyszedłeś.

Czyny, jakimi w życiu zgrzeszyłem, są złe i okropne, wybaw mnie od
nich, Chryste Boże mój, pokutę szczerą dając mi.

Wszelkie przykazanie poniżyłem, bojaźń Twoją odrzuciłem,
Chryste, i lękam się nieuniknionego Twego Sądu, na którym obyś
mnie nie osądził, Łaskawco.

Męczennikom: Rzemieniami zewsząd zaiste rozciągani i ranami
dręczeni, obdzierani ze skóry cierpiętnicy Twoi w wierze radowali
się.

Męczennikom: Zachwiać wami w wierze Bożej, cierpiętnicy, nie
mógł żaden Zły, przeto dla wielu chwiejnych okazaliście się
Bożym umocnieniem.

Teotokion: Pan wcielił się w czcigodne Twoje łono, dając w Twoim
łaskawym orędownictwie pokutę czczącym Ciebie, opiewana przez
wszystkich, jako miłosierny i jedyny Przyjaciel człowieka.

Inny kanon.

Hirmos: Poznając Twoje Boże uniżenie, Chryste, Habakuk proroczo
wołał z lękiem do Ciebie: Przyszedłeś na zbawienie ludu Twego,
zbawić Twoich pomazańców.

Ustanowiłeś anielskie światłości, łaskawymi promieniami
oświecając je jako silny w mocy, aby słowo Twoje pełnili,
Przyjacielu człowieka (dwa razy).

Odłóżmy mędrkowanie ziemskich ciał, wierni, upodobniając się do
życia bezcielesnych zastępów i rozum uskrzydlmy duchem.

Teotokion: Bądź mi orędowniczką, Nieskalana, ucieczką i
przystanią, odpędzając burzę żądz, która anielskie zastępy
dobrocią nieporównywalną zwyciężyłaś.

Pieśń 5

Hirmos: Światłości prawdziwa, Chryste Boże, ku Tobie od poranku
wzywa duch mój, okaż na mnie oblicze Twoje.

Obudź się, o duszo, obudź się z ciężkiego snu okropnego mego
grzechu i światłością pokuty oświeć.

Odnówmy duszę gorliwością i napójmy obłokami rozrzewnienia,
abyśmy zrodzili kłos pokuty.

Męczennikom: Węglami miłości uzbroiwszy się okazaliście się
niezachwianymi mieczami, cierpiętnicy, niszcząc pułki wrogów.

Męczennikom: Pozostaliście niezniewolonymi przez wroga, a jego
zniewoliliście, cierpiętnicy, i okazaliście się bliskimi
przyjaciółmi Chrystusa.

Teotokion: Dziewico między niewiastami błogosławiona, Twoje
zmiłowanie daj ludowi Twemu, okazałaś się bowiem Matką
Miłosiernego.

Inny kanon.

Hirmos: Do Ciebie, który odziewasz się światłością jak szatą,
wcześnie rano wołam: Omroczoną duszę moją oświeć, Chryste, jako
jedyny Łaskawy.

Obchodząc wszystkie krańce ziemi, łaskawości Władcy wiernym
przynosicie i zachowujecie, chwalebni archaniołowie (dwa razy).

Słowu Twemu podporządkowując się, Słowo Boga i Ojca, niebieskie
zastępy chwalebnie przyozdobione są oświecone jasnością Twojej
Światłości.

Teotokion: Całe moje pragnienie ku Tobie kieruję, która w sposób
przewyższający słowa upragnioną Słodycz zrodziłaś, Bogurodzico
czysta.

Pieśń 6

Hirmos: Z wieloryba proroka wybawiłeś, mnie zaś z głębi grzechów
wyprowadź, Panie, i zbaw mnie.

Nie ma w tym życiu grzechu, którego bym nie popełnił,
nieszczęsny, jedyny Bezgrzeszny ulituj się nade mną.

Żaglem gorliwości uskrzydlmy się i ku przystani zbawienia przez
pokutę dopłyńmy wszyscy, aby się zbawić.

Męczennikom: Kaznodziejów, apostołów i męczenników cierpieniem
oświeca się stworzenie, którym i nas oświeć, Przyjacielu
człowieka.

Męczennikom: Naczynia mieszczące zorzę Bożą i czcigodne wylanie
światłości męczenników wszyscy uczcijmy.

Teotokion: Dziewico, wiernych orędowniczko, módl się do Pana, aby z
wszelkiego grzechu wybawił sługi Twoje.

Inny kanon.

Hirmos: Władco Chryste, ukróć morze żądz, nienaturalną burzę
niszczącą duszę, i ze zniszczenia wyprowadź mnie jako Łaskawy.

Święcie upiększone zgromadzenie wybranych aniołów jest oświecane
jaśnieniem Światłości, pełnym łaski oświeceniem jawnie
dokonującym się (dwa razy).

Trójświetlistymi zorzami obficie upiększeni aniołowie i
archaniołowie, oświećcie moją nieszczęsną duszę waszymi
modlitwami.

Teotokion: Poczęłaś wszystkich Stwórcę i Boga, Przeczysta, na
którego z lękiem patrzą radując się pobożnie stojący
aniołowie.

Pieśń 7

Hirmos: Błogosławiony jesteś, Boże, widzący otchłanie i na
tronie chwały zasiadający, wysławiany i przesławny.

Błogosławiony jesteś, Boże, który z miłosierdzia wszystkich
przyjmujesz pokutujących, wysławiany i przesławny.

Ulecz, łaskawy Chryste, liczne moje żądze, który znasz moją
niemoc, wysławiany i przesławny.

Męczennikom: Mocą Bożą umocniony został chór cierpiętników i
zwyciężając wrogów wołał: Wysławiany i wywyższany na wieki.

Męczennikom: Słowo umocniło mądrych cierpiętników, aby
przecierpieli rozliczne męki, ich modlitwami ulituj się nad nami.

Teotokion: Błogosławiony jesteś, Boże, który zamieszkałeś w
dziewiczym łonie i zbawiłeś człowieka, wysławiany i wywyższany
na wieki.

Inny kanon.

Hirmos: Wywyższany ojców Pan płomień wygasił, młodzieńców
rosą zrosił, zgodnie śpiewających: Boże, błogosławiony jesteś.

Niezmierzoną Chrystus okazał moc, was ustanawiając, arcystratedzy,
i nauczając śpiewać: Boże, błogosławiony jesteś (dwa razy).

Ty, który mnóstwo niezliczone bezcielesnych zastępów upiększasz
łaską, wiernych zgromadzenia naucz śpiewać Tobie: Boże,
błogosławiony jesteś.

Teotokion: Zachwianego przez żądze Ty teraz mnie umocnij, Dziewico,
która wszystkim wiernym wytoczyłaś niecierpiętliwość, z wiarą
śpiewającym: Boże, błogosławiony jesteś.

Pieśń 8

Hirmos: Stwórcy stworzeń, którego lękają się aniołowie,
śpiewajcie ludzie i wywyższajcie na wszystkie wieki.

Ożyw mnie martwego przez przestępstwo, Panie, abym sławił Ciebie
na wszystkie wieki.

Oświeciwszy mnie pokutą, wybaw mnie z ciemności grzechu, Panie,
abym Ciebie sławił na wszystkie wieki.

Męczennikom: Cierpiętnicy męczennicy zdeptali płomień oszustwa i
rosę z niebios chwalebnie przyjęli.

Męczennikom: Jak ziemia tłusta wydaliście zaiste plon stokrotny,
święci, który przynieśliście Sędziemu Chrystusowi.

Teotokion: Z Ciebie Bóg zajaśniał, opiewana przez wszystkich
Dziewico, i poznaniem Bóstwa oświecił omroczonych.

Inny kanon.

Hirmos: Tobie, Stwórco wszystkich, młodzieńcy w piecu uczyniwszy
chór, śpiewali: Wszystkie dzieła Panu śpiewajcie i wywyższajcie
na wszystkie wieki.

Skłaniają mnie teraz zgromadzenia aniołów do śpiewania hymnów i
serdecznych pragnień, z którymi śpiewam: Dzieła wszystkie Panu
śpiewajcie i wywyższajcie Go na wieki (dwa razy).

Słudzy wysławianej i trójsłonecznej zorzy, módlcie się o
zbawienie z wiarą śpiewających: Pana opiewajcie dzieła i
wywyższajcie Go na wieki.

Teotokion: Bramo święta, Dziewico Matko, Światłością Twoją
oświeć z wiarą śpiewających: Pana opiewajcie dzieła i
wywyższajcie na wieki.

Pieśń 9

Hirmos: Ciebie, błogosławioną między niewiastami i
pobłogosławioną przez Boga rodzaj ludzki w pieśniach uwielbia.

Miłosierny bądź dla mnie, Panie, bez miary szaleńczo grzeszącego,
i uczyń mnie, Słowo, godnym Twego królestwa.

Jak dawno temu wybawiłeś Niniwitan kłaniających się Tobie, jedyny
Zbawco, i nas śpiewających Tobie zbaw miłosierdziem Twoim.

Męczennikom: Ciało wydawszy rozlicznym ranom, niezranioną
zachowaliście duszę, cierpiętnicy Pańscy, uczestnicy Bożej
Chwały.

Męczennikom: Za dnia jaśniejące gwiazdy na ziemi, oświecacie dusze
wszystkich, bowiem okazaliście się cierpiętnikami Boga wszystkich.

Teotokion: Nosisz jak tron ognisty noszącego wszystko i karmisz Go
piersiami, Dziewico, który wszystkich karmi.

Inny kanon.

Hirmos: Izajaszu, wesel się, oto Dziewica poczęła w łonie i rodzi
Syna Emanuela, Boga i Człowieka, Wschód jest imię Jego. Jego
wywyższając, Dziewicę uwielbiamy.

Będąc wodzami najwyższych zastępów anielskich, jaśniejący
Michale i Ty, Gabrielu Bożego wcielenia prawdziwy głosicielu,
zachowajcie wszystkich, którzy wam śpiewają, chwalebni (dwa razy).

Ty, który obfitymi darami wylewasz się ze swoich skarbnic, który
wywiodłeś zastępy anielskie i z nimi przyjdziesz jako Sędzia i
wszystkich Król, zbaw mnie, Władco, przybiegającego do
miłosierdzia Twego.

Teotokion: Rozumni archaniołowie, władze, trony, cherubini, moce i
serafini, aniołowie świetliści, księstwa i panowania z drżeniem
służą Twemu Synowi, nieskalana i czysta Bogurodzico,
błogosławiona przez wszystkich.

Na stichownie stichery pokutne, ton 5:

Mnóstwo grzechów moich odrzuć, Panie, który z Dziewicy zrodziłeś
się i wszystkie oczyść grzechy moje dając mi myśl nawrócenia
jako jedyny Przyjaciel człowieka, błagam, i zmiłuj się nade mną.

Stichos: Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich.

Biada mi, do kogóż się upodobniłem? Do niepłodnego figowca i
lękam się przeklęcia z porąbaniem, lecz niebiański rolniku
Chryste Boże, zlodowaciałą duszę moją okaż przynoszące owoce i
jak marnotrawnego syna przyjmij mnie, i zmiłuj się nade mną.

Stichos: Niech będzie światłość Pana Boga naszego nad nami, i
dzieło rąk naszych udoskonal w nas, i dzieło rąk naszych umocnij.

Błogosławione wojsko niebieskiego Króla, chociaż bowiem ludźmi
byli cierpiętnicy, to jednak zdobyli godność aniołów, nie
troszcząc się o rzeczy cielesne i przez cierpienia stali się godni
czci bezcielesnych, przeto ich modlitwami, Panie, ześlij nam wielkie
miłosierdzie.

Chwała, i teraz. Teotokion: Otoczona radością, oręduj Twoimi
modlitwami i wyproś dla dusz naszych mnóstwo zmiłowań oraz
oczyszczenie licznych grzechów.

Także: Dobrze jest wyznawać. Trisagion. Po: Ojcze nasz, troparion
świętemu, jeśli jest, a jeśli nie ma, to mówimy troparion dnia.
Także ektenia, pierwsza godzina i ciąg dalszy jak zwykle oraz
rozesłanie.

W poniedziałek na Liturgii Błogosławieństwa. Ton 5:

Stichos: Błogosławieni czyniący pokój, albowiem oni synami Bożymi
będą nazwani.

Łotr na krzyżu uwierzył w Ciebie jako Boga, Chryste, wyznał Ciebie
gorąco z serca wołając: Wspomnij mnie, Panie, w królestwie Twoim.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Łotrzy niszczący dusze spotkawszy mnie na drodze życiowej zranili,
ale teraz przybiegam do Twojej łaskawości, modląc się: Ulecz i
zbaw mnie, Chryste.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Niebieskie zastępy śpiewają Tobie, wszystkich Bogu, dla ich
świętego orędownictwa odrzuć liczne moje grzechy i zbaw mnie.

Stichos: Radujcie się i weselcie, albowiem zapłata wasza obfita jest
w niebiosach.

Z chórami anielskimi policzeni cierpiętnicy Chrystusowi, pełni
niezachodzącego oświecenia, zniszczcie woniejące żądze mego
serca.

Chwała. Anielscy mieszkańcy ziemi, Bogu opiewanemu na wysokościach
zaśpiewajmy trójświętą pieśń: Święty jesteś niemający
początku Ojcze, Synu i Duchu.

I teraz. Ty, która radość aniołów przyjęłaś do swego łona,
Czysta, świecącą złymi czynami duszę moją napełnij radością,
kierując mnie ku Światłości.

