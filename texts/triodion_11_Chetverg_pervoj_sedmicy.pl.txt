W czwartek pierwszego tygodnia, na jutrzni.

Po pierwszej recytacji Psałterza dwie katyzmy poetyckie Oktoechosu i
teotokion.

Także czytanie.

Po drugiej recytacji Psałterza katyzma poetycka, ton 2:

Prosomion: Dający mądrość.

Jako światła na krańcach ziemi okazałeś uczniów przez ich nauczanie,
Słowo Boże, oświeć nasze serca światłością cnót i oczyść postem ku
pokucie nawrócenia Twoich sług, aby sławić Ciebie, Zbawco, jedyny
najłaskawszy.

Chwała, i teraz. Teotokion: Bogurodzico, nie pogardzaj mną,
potrzebującym Twego orędownictwa, w Tobie bowiem ma nadzieję moja
dusza, zmiłuj się nade mną.

Po trzeciej recytacji Psałterza katyzma poetycka, ton 5:

Prosomion: Bardziej święta od cherubinów.

Jaśniejszą od cnót, niebiańską wspólniczkę wstrzemięźliwości, prosimy
Ciebie, apostolska dwunastko, módl się, abyśmy w pokoju spełnili i
przyjęli owoce zbawienia, bowiem zaiste jesteście władzą dla
zrodzonych z ziemi i ucieczką dla dusz naszych.

Chwała, i teraz. Teotokion: Bardziej święta od cherubinów,
przewyższająca niebiosa, przez wszystkich wysławiana Bogurodzico,
Ciebie grzeszni zaiste wyznajemy jako wybawienie i znajdujemy
orędowniczkę w pokusach. Przeto nie przestawaj modlić się za nami,
władzo i ucieczko naszych dusz.

Kanon z Menei. I trójpieśń kyr Józefa. Recytujemy pieśni Psałterza.
Ton 2.

Pieśń 4

Hirmos: Przyszedłeś z Dziewicy, nie orędownik, nie anioł, lecz sam Pan
wcielił się i zbawił całego mnie człowieka, przeto wołam do Ciebie:
Chwała mocy Twojej, Panie.

Przyjmując zorzę wstrzemięźliwości, zajaśniej duszo i ucieknij od
grzesznego zamroczenia, albowiem przez Ducha Bożego zajaśnieje Tobie
światłość przebaczenia.

Na wędkę rozkoszy złowił mnie oszust i pochwycił niewolnika, a
apostołowie słowem złowili świat, przeto wybawcie mnie ze złości
oszusta.

Okazaliście się być zorzami Słońca Chwały, sławni apostołowie,
rozpędzając mrok zbłądzenia, więc i mnie oświećcie, zamroczonego przez
wszelkie zło.

Teotokion: Zawołam do Ciebie w nocy i za dnia, znieważany, i wybawię
się, przejdę przez pokusy, ogradzany Twoją mocą, Dziewico, murze
obrony i pomocy.

Inny kanon kyr Teodora. Ton 5.

Hirmos: Dzieła Opatrzności Twojej, Panie, zdumiały proroka Habakuka,
zstąpiłeś bowiem na zbawienie ludu Twego, zbawić namaszczonych Twoich
przyszedłeś.

Jesteście, apostołowie, najjaśniejszymi promieniami Słońca
Sprawiedliwości, oświecacie świat ziemski i rozpędzacie mrok
zbłądzenia.

Jesteście, apostołowie, lirą Zbawcy, kierowaną przez Ducha, poznani na
ziemi harmonijną śpiewacie nam pieśń i nawracacie świat do Boga.

Chwała. Triadikon: Trójcę sławiąc w jednej istocie, zaśpiewajmy
jedynemu Panu Bogu, niezrodzonemu Ojcu, zrodzonemu Synowi i żyjącemu
Duchowi.

I teraz. Teotokion: Dziewica poczęła w łonie, Panie, i rodzi Ciebie,
Emanuela, przyszedłeś bowiem na zbawienie ludu Twego, zbawić Twoich
wiernych, Przyjacielu człowieka.

Chwała Tobie, Boże nasz, chwała Tobie.

Dwunastu Apostołów, Bożych i najczcigodniejszych, módlcie się do
Chrystusa za nami, prosimy, abyśmy z pomocą Bożą przeszli
czterdziestodniowe pole walki.

Katabasja: Dzieła Opatrzności Twojej, Panie.

Pieśń 8

Hirmos: Nakazowi prześladowcy.

Pośćmy od wszelkiej rozkoszy, karmiąc zmysły postem i gorliwie pijmy
napój rozrzewnienia, śpiewając: Błogosławcie dzieła Pańskie, Pana.

Proszę was, apostołowie, abyście uczynił mnie, winnego wielu grzechów
i osądzenia, wspólnikiem stania po prawicy, gdy zasiądziecie z
Chrystusem sądzić ludzi.

Wstąpmy na rydwan boskich cnót oczyszczeni przez post i wznieśmy umysł
na wyżyny nieba, śpiewając: Błogosławcie dzieła Pańskie, Pana.

Teotokion: Pozostałaś niespaloną rodząc ogień Bóstwa, Dziewico, przeto
spal żądze dusz, które z wiarą śpiewają Tobie słowa archanioła, jedyna
orędowniczko radości.

Inny kanon, hirmos: Sprawiedliwe Twoje dzieci.

Opiewając uczniów Chrystusa, surmy Ducha, zaśpiewajmy: Błogosławcie
Pana dzieła Pańskie.

Jako orędowników świata, przepędzających żądze, opiewamy uczniów
Chrystusa, śpiewając: Błogosławcie Pana dzieła Pańskie.

Błogosławimy Ojca i Syna, i Świętego Ducha, Pana.

Triadikon: Trójcę Najświętszą w Ojcu, Synu i Duchu opiewając, śpiewam:
Błogosławcie Pana dzieła Pańskie.

Chwała Tobie, Boże nasz, chwała Tobie.

Módlcie się, apostołowie, abyśmy w pokoju zakończyli dni oczyszczenia,
śpiewając: Błogosławcie Pana dzieła Pańskie.

I teraz. Teotokion: Wszyscy opiewamy niewypowiedziane Twoje zrodzenie,
pobożnie wołając do Ciebie, Czysta: Błogosławcie Pana dzieła Pańskie.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Sprawiedliwe Twoje dzieci w piecu, Chryste, śpiewając
mówiły: Błogosławcie Pana wszystkie dzieła Pańskie.

Pieśń 9

Hirmos: Nieogarnionego Boga.

Wrzucony w głęboką przepaść rozkoszy, przyzywam otchłań Twojej
łaskawości, Sterniku, zbaw mnie.

Źródło łaskawości, daj mi teraz rozrzewnienie, westchnienia, abym
zapłakał nad niezmierzonym morzem mego zła.

Dla modlitw Twoich czcigodnych uczniów, Jezusie, pozwól mi pokłonić
się czcigodnemu zmartwychwstaniu i Twoim Bożym cierpieniom.

Teotokion: Ty niebiańską uczyniłaś naszą ziemską naturę, przez
zamieszkanie w Tobie Boga wybaw nas wszystkich z nieszczęść.

Inny kanon, hirmos: Wywyższamy, Chryste.

Apostołowie czerpiąc ze źródeł proroczych Zbawcy wodę
nieśmiertelności, zawsze napajają spragnionych tradycjami życia.

Całą ziemię poddajcie Królowi niebieskiemu, który się objawił,
książęta apostołowie, aby Jego jedynego czciła, kłaniała się i
wysławiała jako Boga.

Chwała. Triadikon: Trójco nierozdzielna, jedności stwarzająca wszystko
i najpotężniejsza, Ojcze, Synu i Święty Duchu, Ty jesteś Bogiem moim,
Panie, i Światłością, Ciebie opiewając kłaniam się.

I teraz. Teotokion: Ciebie, Matko i czysta Dziewico, uwielbiamy
pokolenia pokoleń, albowiem byłaś oczyszczeniem świata, w
niewypowiedziany sposób rodząc Zbawcę i Stwórcę.

Chwała Tobie, Boże nasz, chwała Tobie.

Chórze apostolski, zbawiaj opiewających Ciebie i pozwól im w
rozrzewnieniu sercu przejść wszystkie dni świetlistego postu.

Katabasja: Wywyższamy, Chryste, Twoją najczystszą Matkę, albowiem
zrodziła Ciebie ciałem w nadprzyrodzony sposób, wybawiając nas z
wszelkiego oszustwa i zniszczenia.

Fotagogikon tonu.

Do psalmów pochwalnych dodajemy isomelos dnia, ton 3:

Panie, dałeś mi grzesznemu pokutę, chcąc mnie niegodnego zbawić
niezmierzonym Twoim miłosierdziem. Do Ciebie przypadam, modląc się:
Postem ukorz moją duszę, albowiem przybiegłem do Ciebie, jedynego
wielce miłosiernego.

Męczennikom: Jaśniejecie w świecie jako światła także po śmierci,
święci męczennicy, gdyż stoczyliście dobry bój i mając odwagę, módlcie
się do Chrystusa, aby zmiłował się nad duszami naszymi.

Chwała, i teraz. Teotokion, ton 3:

Bogurodzico, orędowniczko wszystkich modlących się do Ciebie, Tobie
ufamy i Tobą się chwalimy, w Tobie jest cała nasza nadzieja. Módl się
do zrodzonego z Ciebie za niepotrzebne sługi Twoje.

Na szóstej godzinie troparion proroctwa, ton 1:

Wybaw nas, Panie, od wrogów widzialnych i niewidzialnych, aby nigdy
nie powiedzieli poganie: Gdzież jest ich Bóg? Niechaj zrozumieją,
Władco, że lekceważysz grzechy Twego kajającego się ludu.

Prokimenon, Psalm 13, ton 1: Kiedy Pan odwróci niewolę ludu swego,
rozraduje się Jakub i rozweseli się Izrael. Stichos: Rzekł szaleniec w
sercu swoim: Nie ma Boga.

Czytanie Proroctwa Izajasza (2, 11-21).

Sam tylko Pan wywyższy się owego dnia. Albowiem dzień Pana Zastępów
nadejdzie przeciw wszystkim pysznym i nadętym, i przeciw wszystkim
hardym, by się ukorzyli. Przeciw wszystkim cedrom Libanu, wysoko się
wzbijającym, i przeciw wszystkim dębom Basztanu. Przeciw wszystkim
górom niebotycznym i przeciw wszystkim pagórkom wysokim. Przeciw
każdej wieży strzelistej i przeciw wszystkim murom obronnym. Przeciw
wszystkim okrętom morskim i przeciw wszystkim statkom zbytkownym.
Wtedy pycha człowieka będzie poniżona i upokorzona ludzka wyniosłość.
Sam tylko Pan wywyższy się owego dnia. Uczynione przez ludzkie ręce
posągi bożków całkowicie znikną. Wtedy wejdą do jaskiń skalnych i do
jam podziemnych, i pieczar ze strachu przed Panem, i przed chwałą mocy
Jego, kiedy powstanie, by porazić ziemię. Owego dnia człowiek wyrzuci
kretom i nietoperzom swe obrzydłe bożki srebrne i złote, zrobione po
to, by im cześć oddawał. Gdy wejdzie między rozpadliny skalne i w
szczeliny opoki ze strachu przed Panem, i przed chwałą mocy Jego,
kiedy powstanie, by porazić ziemię.

Prokimenon, Psalm 14, ton 4: Panie, kto zamieszka w przybytku Twoim?
Stichos: Ten, kto chodzi nieskalany i czyni sprawiedliwość.

W czwartek wieczorem,

na nieszporach zwykła recytacja. Do: Panie, wołam do Ciebie, dodajemy
stichery isomelosy Triodionu, autorstwa Józefa. Ton 6:

Prosomion: Oświeciciela naszego.

Mnie, zamroczonego przez oszustwo wroga, oświeć, Chryste mój, któryś
niegdyś wisząc na krzyżu omroczył słońce i oświecił wiernych prawdziwą
Światłością, jawnie odpuszczając grzechy, aby chodząc w światłości
Twoich nakazów osiągnąć jako czyści zbawczą zorzę Twego
zmartwychwstania.

Prosomion:

Wisząc na drzewie jako winna latorośl, Zbawco, napoiłeś winem
niezniszczalności krańce ziemi, Chryste, przeto śpiewam: Mnie, zawsze
okropnie zamroczonego pijaństwem grzechu, napoiwszy słodyczą
prawdziwego rozrzewnienia i odtąd poszczącego, umocnij, Zbawco, jako
dobry i Przyjaciel człowieka.

Inny isomelos kyr Teofora, ton 6:

Prosomion: O wielka tajemnico.

O, mocy Twego krzyża! To on zakwitnął wstrzemięźliwością Kościoła, z
korzeniem wyrwany dawno temu w Edenie przez niewstrzemięźliwość Adama,
co przyniosło ludziom śmierć, a krzyż wytacza światu niezniszczalną
nieśmiertelność, jakby z innego źródła rajskiego, przez wylanie Twojej
życiodajnej krwi wraz z wodą, przeto wszyscy zostaliśmy przez nie
ożywieni, którymi osłódź nam postny pokarm, Boże Izraela, mający
wielkie miłosierdzie.

Trzy stichery z Menei. Chwała, i teraz. Stauroteotokion.

Prokimenon, Psalm 15, ton 4: Błogosławię Pana, który dał mi
zrozumienie. Stichos: Zachowaj mnie, Boże, bowiem w Tobie mam
nadzieję.

Czytanie Księgi Rodzaju (2, 4-19).

Oto Księga Rodzaju niebios i ziemi, gdy Pan Bóg uczynił niebo i
ziemię, a nie było jeszcze żadnego krzewu polnego na ziemi, ani żadna
trawa polna jeszcze nie wzeszła, bowiem Pan Bóg nie zsyłał deszczu na
ziemię i nie było człowieka, który by ją uprawiał, źródło wychodziło z
ziemi i nawadniało całe oblicze ziemi. Wtedy to Pan Bóg stworzył
człowieka wziąwszy proch ziemi i tchnął w jego oblicze dech życia, i
stał się człowiek duszą żywą. I zasadził Pan Bóg raj w Edenie na
Wschodzie, i umieścił tam człowieka, którego stworzył. Na rozkaz Pana
Boga wyrosły z gleby wszelkie drzewa, piękne z wyglądu i smaczny owoc
rodzące oraz drzewo życia pośrodku raju i drzewo poznania dobra i zła.
Z Edenu zaś wypływała rzeka, aby nawadniać ów raj, i stamtąd się
rozdzielała, dając początek czterem rzekom. Nazwa pierwszej Piszon,
jest to ta, która okrąża cały kraj Chawila, gdzie się znajduje złoto.
A złoto owej krainy jest znakomite, tam jest także wonna żywica i
kamień oliwkowy. Nazwa drugiej rzeki Gichon, okrąża ona cały kraj
Etiopii. Nazwa rzeki trzeciej Tygrys, płynie ona na wschód od Asyrii.
Rzeka czwarta to Eufrat. Pan Bóg wziął zatem człowieka, którego
stworzył, i zaprowadził go do raju rozkoszy, aby uprawiał go i
doglądał. A przy tym Pan Bóg dał Adamowi taki rozkaz: „Z wszelkiego
drzewa, które jest w raju, tego ogrodu możesz spożywać według
upodobania, ale z drzewa poznania dobra i zła nie wolno ci jeść, a w
dniu, w którym zjadłbyś z niego, śmiercią umrzesz”. Rzekł Pan Bóg:
„Nie jest dobrze, żeby mężczyzna był sam. uczynię mu odpowiednią dla
niego pomoc”. Stworzył Bóg z ziemi wszelkie zwierzęta lądowe i
wszelkie ptaki powietrzne, i przyprowadził je do Adama, aby nadał im
nazwy. Każde jednak zwierzę, które określił Adam, otrzymało nazwę
„istota żywa”.

Prokimenon, Psalm 16, ton 4: Strzeż mnie, Panie, jak źrenicy oka.
Stichos: Usłysz, Panie, słuszność moją.

Czytanie Księgi Przysłów (3, 1-18).

Synu, nie zapomnij mych nauk, twoje serce niech strzeże słów moich, bo
wiele dni i lat życia, i pokój przyniosą tobie: Niech miłosierdzie i
wiara nie słabną w tobie. Przymocuj je sobie do szyi swojej, i zapisz
je na tablicy serca twego, a znajdziesz łaskę. Zamyślaj dobro przed
Panem Bogiem i ludźmi. Z całego serca zaufaj Bogu, nie polegaj na
swojej mądrości. Myśl o niej na wszystkich drogach swoich, a ona twe
ścieżki wyrówna. Nie bądź mądrym we własnych oczach, lękaj się Boga i
unikaj zła wszelkiego. To ciału twemu zapewni zdrowie i pokrzepienie
kościom twoim. Czcij Pana ofiarą ze sprawiedliwych twych trudów i
przynoś Mu pierwociny owoców twoich. Niech twoje spichrze napełnią się
mnóstwem pszenicy, a tłocznie niech tłoczą wino. Synu, upomnieniem
Pańskim nie gardź, nie odrzucaj ze wstrętem strofowań. Bowiem karci
Pan, kogo miłuje, bije każdego syna, którego lubi. Szczęśliwy
człowiek, który osiągnął mądrość, i śmiertelnik, który nabył rozwagi.
Lepiej ją nabywać niż skarby złota i srebra, droższa jest od
drogocennych kamieni, nie sprzeciwi się jej żadne zło. Łaskawa jest
dla wszystkich zbliżających się do niej, a wszystko, co złe, jest jej
niegodne. Długie życie i lata życia trzyma w prawicy swojej, a w
lewicy jej bogactwo i chwała, miłosierdzie nosi na języku. Drogi jej
są drogami dobrymi i wszystkie jej ścieżki są pokojem. Jest drzewem
żywota dla wszystkich trzymających się jej i dla opierających się na
niej jak na Panu jest opoką.

Do stichownie dodajemy isomelos dnia, ton 4:

My, którzy pragniemy być uczestnikami Boskiej Paschy, nie
przychodzącej z Egiptu, a z Syjonu, odrzućmy kwas grzechów przez
pokutę, przepasawszy nasze biodra umartwieniem żądz, upiększywszy nogi
butami powstrzymującymi przed wszelkimi złymi czynami i umocnijmy się
laską wiary. Nie naśladujmy wrogów krzyża Pańskiego, ubóstwiających
brzuch, ale naśladujmy post pokazujący nam zwycięstwo nad diabłem
Zbawcy dusz naszych.

Męczennikom: Wysławiony we wspomnieniu Twoich świętych, Chryste Boże,
i przez nich błagany, ześlij nam wielkie miłosierdzie.

Chwała, i teraz. Stauroteotokion, ton 4:

Prosomion: Jako mężnego.

Gdy na krzyżu przygwożdżonego ujrzała Ciebie, Panie, owieczka i Matka
Twoja, zdumiała się i mówiła: Cóż to za widok, Synu upragniony? Tak
odpłaca Ci nieprawe zgromadzenie niewiernych za rozkosz licznych
Twoich cudów? Chwała niech będzie, Władco, niewypowiedzianemu Twemu
uniżeniu.

I dalszy ciąg nieszporów.

W czwartek pierwszego tygodnia na powieczerzu,

śpiewamy wielki kanon świętego ojca naszego Andrzeja z Krety. Na każdy
troparion czynimy trzy pokłony i mówimy stichos: Zmiłuj się nade mną,
Boże, zmiłuj się.

Wielki kanon.

Pieśń 1

Hirmos: Wspomożyciel i obrońca stał się moim zbawieniem, to mój Bóg i
wysławię Go, Bóg Ojca mego i wywyższę Go, chwalebnie bowiem się
wysławił.

Zmiłuj się nade mną, Boże, zmiłuj się. Tropariony:

Baranku Boży, który wziąłeś grzechy wszystkich, zabierz ze mnie
ciężkie brzemię grzechów i jako miłosierny daj mi łzy pociechy.

Zmiłuj się nade mną, Boże, zmiłuj się.

Przypadam do Ciebie, Jezu, zgrzeszyłem przed Tobą, zabierz ze mnie
ciężkie brzemię grzechów i jako miłosierny daj mi łzy pociechy.

Zmiłuj się nade mną, Boże, zmiłuj się.

Nie wchodź ze mną w sąd, ważąc me czyny, badając słowa i ujawniając
dążenia, ale w miłosierdziu Twym gardząc mymi złymi czynami zbaw mnie,
o Wszechmocny!

Zmiłuj się nade mną, Boże, zmiłuj się.

Czas pokuty, przychodzę do Ciebie, mego Stwórcy, zabierz ze mnie
ciężkie brzemię grzechów i jako miłosierny daj mi łzy pociechy.

Zmiłuj się nade mną, Boże, zmiłuj się.

Roztrwoniłem bogactwo me w grzechu, obce są mi święte uczynki dobra,
czując jednak głód wołam do Ciebie: Źródło miłosierdzia, Zbawco, zbaw
mnie!

Czcigodna Matko Mario, módl się za nami do Boga!

Poddawszy się Boskim przykazaniom Chrystusa, przystąpiłaś do Niego
porzuciwszy niepowstrzymane dążenie do rozkoszy i wszystkie cnoty
najpobożniej, jak jedną, wypełniłaś.

Chwała. Triadikon: Trójco nadprzyrodzona, czczona w Jedności, zabierz
ze mnie ciężkie brzemię grzechów i jako miłosierna daj mi łzy
serdecznej skruchy.

I teraz. Teotokion: Bogurodzico, nadziejo i obrono śpiewających Tobie,
zabierz ze mnie ciężkie brzemię grzechów i jako czysta Władczyni
przyjmij mnie, kajającego się.

Pieśń 2

Hirmos: Patrzcie, patrzcie, że ja jestem Bogiem, który z manny uczynił
deszcz i z kamienia dawno temu wytoczył wodę memu ludowi na pustyni,
prawicą potężną i mocą moją.

Zmiłuj się nade mną, Boże, zmiłuj się. Tropariony

„Męża zabiłem” – powiedział Lamech – „gdy mnie zranił, i młodzieńca,
jeśli mi zrobił siniec”, i wołał płacząc, ty zaś nie drżysz, duszo,
zbrukawszy ciało i pomroczywszy rozum.

Zmiłuj się nade mną, Boże, zmiłuj się.

Zamyśliłaś, duszo, zbudować kolumnę i podźwignąć fundament swoimi
żądzami, ale Stwórca powstrzymał twe zamysły i obalił na ziemię twoje
budowle.

Zmiłuj się nade mną, Boże, zmiłuj się.

O, jakże upodobniłaś się do dawnego zabójcy Lamecha, zabijając duszę
jak męża, rozum jak młodzieńca, i podobnie zabójcy Kainowi swoje ciało
jak brata, żądzą rozkoszy.

Zmiłuj się nade mną, Boże, zmiłuj się.

Pan jak deszcz spuścił niegdyś ogień od Pana, aby spalić przeciwną
naturze nieprawość mieszkańców Sodomy, a ty, duszo, zapaliłaś ogień
Gehenny, w którym będziesz płonąć.

Zmiłuj się nade mną, Boże, zmiłuj się.

Zraniony jestem i pełen strupów, oto strzały wroga przenikające moją
duszę i ciało, oto rany, wrzody i strupy krzyczą od razów samowolnych
mych żądz.

Czcigodna Matko Mario, módl się za nami do Boga!

Tonąc w otchłani zła wyciągnęłaś swoje ręce, Mario, do miłosiernego
Boga i On wszelkimi sposobami poszukiwał Twego nawrócenia, z przyjaźni
do człowieka podając Tobie Boską rękę, jak Piotrowi.

Chwała. Triadikon: Niemająca początku, niestworzona Trójco,
nierozdzielna Jedności! Przyjmij mnie, kajającego się, zbaw
grzesznego, ja jestem Twoim stworzeniem, nie odrzucaj lecz oszczędź i
zbaw mnie od ognistego osądzenia.

I teraz. Teotokion: Przeczysta Władczyni, Boga Rodzicielko, nadziejo
do Ciebie przybiegających i przystani przeżywających burze, modlitwami
Twymi skłoń ku miłosierdziu i ku mnie miłosiernego Stwórcę, i Syna
Twego.

Pieśń 3

Hirmos: Umocnij, Panie, na opoce Twoich przykazań wahające się serce
moje, albowiem Ty jeden jesteś Święty i Pan.

Zmiłuj się nade mną, Boże, zmiłuj się. Tropariony

Upodobniłaś się do dawnej Egipcjanki Hagar, duszo, uczyniwszy się
niewolnicą własnej samowoli i zrodziwszy nowego Izmaela, hardość godną
pogardy.

Zmiłuj się nade mną, Boże, zmiłuj się.

Wiesz, duszo moja, o drabinie z ziemi do nieba, pokazanej Jakubowi,
przeto dlaczego nie wybrałaś bezpiecznego wstępowania pobożności?

Zmiłuj się nade mną, Boże, zmiłuj się.

Naśladuj kapłana Bożego i samotnego króla, obraz życia Chrystusa wśród
ludzi na ziemi.

Zmiłuj się nade mną, Boże, zmiłuj się.

Nawróć się i wzdychaj, nieszczęsna duszo, zanim skończy się
uroczystość życia, zanim Pan zamknie drzwi komnaty weselnej.

Zmiłuj się nade mną, Boże, zmiłuj się.

Nie stań się słupem soli, duszo, obróciwszy się wstecz, niech przerazi
cię przykład Sodomian, ratuj się na górze, w Soar.

Zmiłuj się nade mną, Boże, zmiłuj się.

Nie odrzucaj, Władco, próśb do Ciebie wołających, ale ulituj się,
Przyjacielu człowieka, i z wiarą proszącym daj przebaczenie.

Chwała. Triadikon: Trójco prosta, niestworzona, Istoto bez początku,
wielbiona w Trzech Osobach, zbaw nas, z wiarą kłaniających się Twojej
władzy.

I teraz. Teotokion: Bogurodzico, któraś Syna Przedwiecznie zrodzonego
przez Ojca bez męża zrodziła w czasie, przedziwny to cud, mlekiem
karmiąc pozostałaś Dziewicą.

Pieśń 4

Hirmos: Usłyszał prorok o przyjściu Twoim, Panie, i uląkł się, że Ty
chcesz urodzić się z Dziewicy i objawić się ludziom, i powiedział:
Usłyszałem wieść od Ciebie i uląkłem się, chwała mocy Twojej, Panie .

Zmiłuj się nade mną, Boże, zmiłuj się. Tropariony

Czas mego życia jest krótki, pełen goryczy i zła, lecz przyjmij mnie w
pokucie i wezwij do poznania prawdy, abym nie stał się zdobyczą i
pokarmem wroga, Ty sam, Zbawco, ulituj się nade mną.

Zmiłuj się nade mną, Boże, zmiłuj się.

Człowiek przybrany w królewską godność, koronę i purpurę, mający wiele
dóbr i sprawiedliwy, pełen bogactw i stad, nagle utracił bogactwo,
chwałę i królestwo, stawszy się ubogim.

Zmiłuj się nade mną, Boże, zmiłuj się.

Jeśli on, będąc sprawiedliwym i nieskalanym bardziej niż inni, nie
uniknął zasadzek i sieci oszusta, to cóż uczynisz ty, nieszczęsna
duszo, miłująca grzech, gdy doścignie ciebie coś nieoczekiwanego?

Zmiłuj się nade mną, Boże, zmiłuj się.

Pyszny jestem teraz w słowach, okrutny w sercu, niepotrzebnie i
zbytecznie, obyś nie osądził mnie wraz z faryzeuszem, lecz daj mi
pokorę celnika i z nim policz mnie, jedyny miłosierny, sprawiedliwy
Sędzio.

Zmiłuj się nade mną, Boże, zmiłuj się.

Wiem, że zgrzeszyłem, Miłosierny, skalałem naczynie mego ciała, lecz
przyjmij mnie w pokucie i wezwij do poznania prawdy, abym nie stał się
zdobyczą i pokarmem wroga, sam, Zbawco, ulituj się nade mną.

Zmiłuj się nade mną, Boże, zmiłuj się.

Bałwanem stałem się dla samego siebie, skaziwszy duszę swoją żądzami,
Miłosierny, lecz przyjmij mnie w pokucie i wezwij do poznania prawdy,
abym nie stał się zdobyczą i pokarmem wroga, sam, Zbawco, ulituj się
nade mną.

Zmiłuj się nade mną, Boże, zmiłuj się.

Nie posłuchałem Twego głosu, przekroczyłem Twoje Pismo, Dawco Prawa,
lecz przyjmij mnie w pokucie i wezwij do poznania prawdy, abym nie
stał się zdobyczą i pokarmem wroga, sam, Zbawco, ulituj się nade mną.

Czcigodna Matko Mario, módl się za nami do Boga!

Zachwyciwszy się głębią wielkich wad nie ugrzęzłaś w niej, ale dzięki
lepszym zamysłom poprzez uczynki osiągnęłaś jawnie doskonałą cnotę,
Mario, zadziwiwszy naturę Aniołów.

Chwała. Triadikon: Nierozdzielnym co do istoty, niezlanym co do Osób,
teologicznie wyznaję Ciebie, Troiście Jedyne Bóstwo, współkrólujące i
współtronujące, śpiewam Tobie wielką pieśń, w niebieskich przybytkach
trzykrotnie śpiewaną.

I teraz. Teotokion: I rodzisz, i jesteś Dziewicą, i w obu wypadkach
pozostajesz w istocie Dziewicą. Zrodzony przez Ciebie odnawia prawa
natury, łono dziewicze rodzi, bo gdy Bóg zechce, zwyciężony jest
porządek natury, On bowiem czyni to, co zechce.

Pieśń 5

Hirmos: Czuwającego w nocy oświeć mnie, proszę, Przyjacielu człowieka,
kieruj mnie ku Twoim nakazom i naucz mnie, Zbawco, pełnić wolę Twoją.

Zmiłuj się nade mną, Boże, zmiłuj się. Tropariony:

Naśladuj, duszo, zgiętą kobietę, przyjdź, przypadnij do nóg Jezusa,
aby On uleczył ciebie, a ty mogłaś prosto chodzić po ścieżkach Pana.

Zmiłuj się nade mną, Boże, zmiłuj się.

Jeśli jesteś głęboką studnią, Władco, to wytocz dla mnie wodę z
przeczystych Twoich żył, abym jak Samarytanka napił się i nigdy już
nie pragnął, albowiem Ty wytaczasz strumienie życia.

Zmiłuj się nade mną, Boże, zmiłuj się.

Siloamem niech będą dla mnie łzy moje, Władco Panie, abym i ja obmył
źrenice serca, i zobaczył Ciebie w duchu, Przedwieczna Światłości.

Czcigodna Matko Mario, módl się za nami do Boga!

Z czystej miłości zapragnąwszy pokłonić się Drzewu Życia, wielce
błogosławiona, stałaś się godną Upragnionego, uczyń przeto i mnie
godnym otrzymania wyższej chwały.

Chwała. Triadikon: Ciebie, Trójco, sławimy, jedynego Boga: Święty,
Święty, Święty jesteś Ojcze, Synu i Duchu, prosta Istoto, jedności
zawsze wywyższana.

I teraz. Teotokion: W Tobie, niezniszczalna, nieznająca męża, Matko
Dziewico, Bóg, który stworzył wieki przyodział się w moje ciało i
zjednoczył z sobą ludzką naturę.

Pieśń 6

Hirmos: Wezwałem z całego serca ku miłosiernemu Bogu i usłyszał mnie z
otchłani Hadesu, i wyprowadził moje życie ze zniszczenia.

Zmiłuj się nade mną, Boże, zmiłuj się. Tropariony:

Jestem drachmą z królewskim podobieństwem, która dawno temu została
zagubiona, Zbawco, lecz zapal lampę Poprzednika Twego, Słowo, odszukaj
i odnajdź swój obraz.

Zmiłuj się nade mną, Boże, zmiłuj się.

Powstań i zwycięż pokusy cielesne, jak Jozue Amaleka, zawsze
zwyciężając i owych Gabaonitów, oszukańcze zamysły.

Czcigodna Matko Mario, módl się za nami do Boga!

Aby zgasić płomień żądz, Mario, płonąc w duszy nieustannie wylewałaś
potoki łez, których łaskę daj także i mnie, Twemu słudze.

Czcigodna Matko Mario, módl się za nami do Boga!

Poprzez wzniosły na ziemi obraz życia zyskałaś niecierpiętliwość
niebieską, Matko, przeto oręduj, aby śpiewający Tobie zostali
wybawieni z żądz przez modlitwy Twoje.

Chwała. Triadikon: Jestem Trójcą prostą, niepodzielną, podzielną w
Osobach i jednością, zjednoczoną w istocie, głosi Ojciec, Syn i Boży
Duch.

I teraz. Teotokion: Łono Twoje zrodziło nam Boga, który przyjął naszą
postać. Błagaj Go jako Stwórcę wszystkich, Bogurodzico, abyśmy zostali
usprawiedliwieni przez Twoje modlitwy.

Panie, zmiłuj się, trzy razy. Chwała, i teraz.

Kontakion, ton 6: Duszo moja, duszo moja, powstań, czemu śpisz? Koniec
przybliża się i ty smucisz się. Przebudź się, aby oszczędził cię
Chrystus Bóg, wszędzie będący i wszystko wypełniający.

Pieśń 7

Hirmos: Zgrzeszyliśmy, nieprawie żyliśmy, niesprawiedliwie
postępowaliśmy przed Tobą, nie zachowaliśmy, nie wypełnialiśmy tego,
co nam przykazałeś, lecz nie odrzucaj nas do końca, ojców Boże.

Zmiłuj się nade mną, Boże, zmiłuj się. Tropariony:

Dni moje przeminęły jak sen budzącego się, przeto podobnie Hiskiaszowi
płaczę na łożu moim, aby przedłużone zostały lata życia mego. Jakiż
jednak Izajasz stanie przed tobą, duszo, jak nie wszystkich Bóg?

Zmiłuj się nade mną, Boże, zmiłuj się.

Przypadam do Ciebie i przynoszę Tobie jako łzy słowa moje: Zgrzeszyłem
tak, jak nie zgrzeszyła nierządnica, żyłem w nieprawościach jak nikt
inny na ziemi, ale ulituj się, Władco, nad stworzeniem swoim i
przywołaj mnie.

Zmiłuj się nade mną, Boże, zmiłuj się.

Pogrzebałem obraz Twój i naruszyłem przykazania Twoje, całe piękno
jest we mnie omroczone i lampa zgasła od żądz, ale ulitowawszy się,
Zbawco, daj mi, jak śpiewa Dawid, radość.

Zmiłuj się nade mną, Boże, zmiłuj się.

Nawróć się, pokutuj, ujawnij to, co ukryte, powiedz wszechwiedzącemu
Bogu: Ty jedyny, Zbawco, znasz moje tajemnice, ale zmiłuj się nade
mną, jak śpiewa Dawid, w miłosierdziu Twoim.

Czcigodna Matko Mario, módl się za nami do Boga!

Wezwawszy do przeczystej Matki Bożej ujarzmiłaś huragan żądz,
poprzednio okropnie szalejących, i zawstydziłaś wroga oszusta, a teraz
daj pomoc w troskach także i mnie, słudze Twemu.

Czcigodna Matko Mario, módl się za nami do Boga!

Chrystusa, któregoś ukochała, któregoś wybrała, dla któregoś
wyniszczyła ciało, Czcigodna, błagaj teraz za sługami, aby miłosierny
był ku nam wszystkim i dał pokój czczącym Go.

Chwała. Triadikon: Trójca prosta, niepodzielna, współistotna, jedna
natura, światłości i światłość, trzej święci i jeden święty Bóg
Trójca, wywyższany w pieśniach. Zaśpiewaj więc i ty, duszo, wysław
Życie i Życia, Boga wszystkich.

I teraz. Teotokion: Śpiewamy Tobie, błogosławimy Ciebie, kłaniamy się
Tobie, Rodzicielko Boga, Ty bowiem zrodziłaś Jednego z niepodzielnej
Trójcy, Chrystusa Boga, i sama otworzyłaś nam, żyjącym na ziemi,
przybytki nieba.

Pieśń 8

Hirmos: Którego niebieskie zastępy sławią i drżą przed Nim Cherubini,
i Serafini, wszystko, co oddycha, i całe stworzenie niech opiewa,
błogosławi i wywyższa na wszystkie wieki.

Zmiłuj się nade mną, Boże, zmiłuj się. Tropariony:

Wylewając naczynie łez jak olejek na głowę, Zbawco, wołam do Ciebie
jak nierządnica, szukając miłosierdzia, przynoszę błaganie i proszę o
danie mi przebaczenia.

Zmiłuj się nade mną, Boże, zmiłuj się.

Chociaż nikt nie zgrzeszył przed Tobą jak ja, to jednak, miłosierny
Zbawco, przyjmij i mnie, pokutującego z bojaźnią i wołającego z
miłością: Zgrzeszyłem przed Tobą jedynym, zmiłuj się nade mną,
Miłosierny.

Zmiłuj się nade mną, Boże, zmiłuj się.

Oszczędź, Zbawco, swoje stworzenie i jak pasterz odnajdź zagubionego,
ochraniaj zbłąkanego, zachowaj od wilka i uczyń mnie barankiem na
pastwisku owiec Twoich.

Zmiłuj się nade mną, Boże, zmiłuj się.

Kiedy Ty, Miłosierny, zasiądziesz jako Sędzia i okażesz budzącą bojaźń
Chwałę Twoją, Zbawco, o, jakiż wtedy będzie strach! Piec będzie gorzeć
i wszyscy drżeć będą przed wspaniałością trybunału Twego.

Czcigodna Matko Mario, módl się za nami do Boga!

Matka niezachodzącej światłości oświeciwszy ciebie, uwolniła z mroku
żądz, przeto przyjąwszy łaskę Ducha, oświeć, Mario, tych, którzy
wiernie Ciebie wysławiają.

Czcigodna Matko Mario, módl się za nami do Boga!

Zaprawdę nowy cud zobaczywszy w Tobie, Matko, Boży Zosima zadziwił
się. zobaczył bowiem anioła w ciele i cały napełnił się lękiem,
śpiewając Chrystusowi na wieki.

Chwała. Triadikon: Przedwieczny Ojcze, Współprzedwieczny Synu,
Pocieszycielu Łaskawy, Duchu Sprawiedliwy, Rodzicielu Boga Słowa,
Słowo Przedwiecznego Ojca, Duchu Żywy i Stwarzający, Trójco Jedyna,
zmiłuj się nade mną.

I teraz. Teotokion: Jakby z purpury ciała Twego, Przeczysta, wewnątrz
łona Twego utkana została purpura ciała Emanuela, przeto Ciebie, jako
Bogurodzicę, zaprawdę czcimy.

Pieśń 9

Hirmos: Niewypowiedziane zrodzenie z poczęcia bez nasienia,
niezniszczalny owoc Matki nie znającej męża, zrodzenie bowiem Boga
odnawia naturę. Przeto wszystkie pokolenia Ciebie, jako Bożą
Oblubienicę-Matkę, prawowiernie wysławiają.

Zmiłuj się nade mną, Boże, zmiłuj się. Tropariony:

Ulituj się, zbaw mnie, zmiłuj się Synu Dawida, słowem leczący
opętanych i wyrzeknij do mnie, jak do rozbójnika, litościwe słowa:
Zaprawdę mówię tobie, będziesz ze mną w raju, gdy przyjdę w chwale
swojej.

Zmiłuj się nade mną, Boże, zmiłuj się.

Łotr szydził z Ciebie i łotr wyznał Ciebie jako Boga, obaj zaś wisieli
razem na krzyżach. Przeto, wielce miłosierny, jak wiernemu łotrowi
twemu, który poznał w Tobie Boga, otwórz i mnie bramę sławnego
królestwa Twego.

Zmiłuj się nade mną, Boże, zmiłuj się.

Stworzenie zadrżało widząc Ciebie krzyżowanym, góry i kamienie
rozpadły się w lęku, ziemia zadrżała, otchłań została obnażona, i
światłość pośrodku dnia okryła się mrokiem, widząc Ciebie, Jezu,
przygwożdżonego ciałem do krzyża.

Zmiłuj się nade mną, Boże, zmiłuj się.

Godnych owoców pokuty nie żądaj ode mnie, bowiem moc moja osłabła we
mnie. Daruj mi serce zawsze skruszone i ubóstwo duchowe, abym jako
przyjemną ofiarę złożył je Tobie, jedyny Zbawco.

Zmiłuj się nade mną, Boże, zmiłuj się.

Sędzio mój, znający mnie, gdy znowu przyjdziesz ze swymi aniołami, aby
sądzić cały świat, wtedy spojrzawszy na mnie miłosiernym okiem Twoim,
Jezu, oszczędź i ulituj się nade mną, gdyż zgrzeszyłem bardziej niż
cała ludzka natura.

Czcigodna Matko Mario, módl się za nami do Boga!

Niezwykłym życiem swoim zadziwiłaś wszystkich, zastępy Aniołów i tłumy
ludzi, żyjąc niematerialnie i zwyciężywszy naturę, przeto, Mario,
jakby bezcielesnymi nogami przeszłaś Jordan.

Czcigodna Matko Mario, módl się za nami do Boga!

Skieruj Stwórcę ku miłosierdziu dla sławiących Ciebie, czcigodna
Matko, abyśmy zostali wybawieni z goryczy i bólu, zewsząd na nas
napadających, abyśmy wybawiwszy się od pokus nieustannie wywyższali
Pana, który Ciebie wysławił.

Czcigodny Ojcze Andrzeju, módl się za nami do Boga!

Andrzeju czcigodny i Ojcze najbłogosławieńszy, Pasterzu Krety, nie
przestawaj modlić się za śpiewających Tobie, abyśmy wszyscy zostali
wybawieni od gniewu, bólu, zniszczenia i niezliczonych grzechów,
wiernie czcząc pamięć Twoją.

Chwała. Triadikon: Ojca wysławmy, Syna wywyższajmy, Bożemu Duchowi z
wiarą pokłońmy się, Trójcy Niepodzielnej, Jednej w naturze, jako
Światłości i Światłościom, Życiu i Życiom, Życie dającej i
oświecającej krańce ziemi.

I teraz. Teotokion: Ochraniaj miasto Twoje, przeczysta Rodzicielko
Boga, w Tobie bowiem ono wiernie króluje i w Tobie umacnia się, przez
Ciebie zwyciężając zwycięża wszelką pokusę, zniewala wrogów i trzyma
ich w posłuszeństwie.

Następnie oba chóry, zebrawszy się razem, śpiewają hirmos:

Niewypowiedziane zrodzenie z poczęcia bez nasienia, niezniszczalny
owoc Matki nieznającej męża, zrodzenie bowiem Boga odnawia naturę.
Przeto wszystkie pokolenia Ciebie, jako Bożą Oblubienicę-Matkę,
prawowiernie wysławiają.

I dalszy ciąg powieczerza.
