Niedziela trzecia Świętego Postu,

świętujemy adorację czcigodnego i życiodajnego krzyża.

W sobotę wieczorem na małych nieszporach stichery na cztery. Ton 6:

Prosomion: Anielskie.

Teraz zastępy aniołów na włóczniach niosą czcigodne drzewo, pobożnie
je otaczając i wzywając wszystkich wiernych do pokłonienia się.
Przyjdźcie więc, oświeceni postem, przypadnijmy do niego z radością i
bojaźnią, z wiarą wołając: Raduj się, czcigodny krzyżu, umocnienie
świata.

Aby zniszczyć klątwę Adama, przyjąłeś nasze ciało oprócz skalania,
zostałeś ukrzyżowany i zmarłeś, Jezusie najłaskawszy. Przeto Twój
krzyż, włócznię, gąbkę, trzcinę i gwoździe z wiarą czcimy, i prosimy,
aby pozwolił nam ujrzeć Twoje zmartwychwstanie.

Dawno temu wąż zamknął Eden drzewem, zaś drzewo krzyża otwiera raj
wszystkim, którzy pragną oczyścić się przez post i łzy. Przyjdźcie
więc, aby ujrzeć to, co przed nami, przypadnijmy z bojaźnią do krzyża,
z wiarą wołając: Otwórz bramy niebios, krzyżu, dla miłujących Ciebie.

Chwała, i teraz. Prosomion: Gdy Ta, która Ciebie zrodziła bez
nasienia, Słowo Boże, widziała Ciebie przygwożdżonego do krzyża,
wzywając wołała: Biada mi, Dziecię najsłodsze, jakaż jest Twoja
pokora, Boże mój! Jakże jako Niecierpiętliwy cierpisz mękę, wyrok
wydany przez nieprawy sąd? Opiewam Twoje budzące bojaźń skrajne
wyniszczenie.

Na stichownie stichery isomelosy. Ton 2:

Prosomion: Domu Eufrato.

Rozwiązany został przez drzewo krzyża węzeł dawnego osądzenia, wierni,
wysławiajmy przygwożdżonego na niem Chrystusa.

Stichos: Wywyższajcie Pana Boga naszego i kłaniajcie się podnóżkowi
nóg Jego, albowiem jest święty.

Przyjdź teraz z nami, Dawidzie, wpraw w ruch flet, śpiewając
wywyższajcie Chrystusa, wierni, kłaniając się Jego podnóżkowi.

Stichos: Bóg nasz, Król nasz przed wiekami uczynił zbawienie pośrodku
ziemi.

Podnieśmy, ludzie, leżące przed nami drzewo, przez które Chrystus daje
nam zbawienie, i całujmy je z wiarą.

Chwała, i teraz. Stauroteotokion: Dziewica widząc swego Syna
podniesionego na krzyżu za ludzi, wołała płacząc: Chwała Twojej
łaskawości.

Także: Teraz pozwalasz odejść. Trisagion. Po: Ojcze nasz:

Troparion, ton 4: Zbaw, Panie, lud Twój i pobłogosław dziedzictwo
Twoje, obdarzaj prawowiernych zwycięstwem nad przeciwnikami i przez
Krzyż Twój ochraniaj społeczność Twoją.

Ma miejsce rozesłanie. Po rozesłaniu kapłan z eklezjarchą wchodzą do
diakonikonu i bierze święte drzewo, poprzedzany przez niosącego
kadzielnicę, śpiewając troparion: Zbaw, Panie, lud Twój. Przenosi
krzyż na święty ołtarz i zapala świecę na całą noc.

Na wielkich nieszporach,

kapłan błogosławi i śpiewamy jak zwykle psalm wstępny.

Także recytujemy pierwszą katyzmę Psałterza.

Do: Panie, wzywam Ciebie, dodajemy dziesięć stichosów i śpiewamy trzy
stichosy

zmartwychwstania z Oktoechosu, trzy Anatoliosa i cztery świętego
krzyża, ton 5:

Prosomion: Raduj się, poszczących.

Zajaśniej, krzyżu Pański, świetlista błyskawico Twojej łaski, w
sercach czczących ciebie i przyjmujących twoją przyjemną miłość,
pragnących pokoju, przez którego zniszczone zostało łzawe narzekanie i
wybawiliśmy się ze śmiercionośnych sieci, i przyszliśmy do wiecznego
wesela. Pokaż wspaniałość twego piękna, daj Twoim sługom odpłatę za
wstrzemięźliwość, proszącym z wiarą o Twoje bogate wspomożenie i
wielkie miłosierdzie.

Raduj się, życiodajny krzyżu, piękny raju Kościoła, drzewo
niezniszczalności, które wykiełkowało dla nas rozkoszą wiecznej
chwały, przez które odpędzane są pułki biesowskie i weselą się zastępy
anielskie, i świętują zgromadzenia wiernych. Oręż niezwyciężony,
umocnienie niezachwiane, zwycięstwo wiernych, chwała kapłanów, pozwól
teraz nam osiągnąć cierpienia Chrystusa i wielkie miłosierdzie.

Raduj się, życiodajny krzyżu, niezwyciężone zwycięstwo pobożności,
bramo raju, umocnienie wiernych, przedmurze Kościoła, przez krzyż
zostało zniszczone i zlikwidowane zniszczenie, zdeptana została władza
śmierci i wznieśliśmy się z ziemi na niebo. Oręż niezwyciężony,
sprzeciwiający się biesom, chwała męczenników, zaiste umocnienie
sprawiedliwych, przystań zbawienia, dający światu wielkie
miłosierdzie.

Idź, pierwsza stworzona paro, która odpadłaś od chóru niebios z
zawiści zabójcy człowieka, przez gorzką słodycz drzewa, spożytą dawno
temu. To zaiste najczcigodniejsze drzewo jest twierdzą obronną, do
niego przybiegłszy z radością ucałujmy i zawołajmy do niego z wiarą:
Tyś naszym wezwaniem, krzyżu najczcigodniejszy, drzewo pobłogosławione
przez Boga, ogrodzie niebieski. Przyjmując jego owoc dostępujemy
niezniszczalności, otrzymując pierwszy Eden i wielkie miłosierdzie.

Chwała. Ton 3: Chryste Boże nasz, który dobrowolnie przyjąłeś
ukrzyżowanie dla powszechnego zmartwychwstania rodzaju ludzkiego i
piórem krzyża, swoimi zakrwawionymi i czerwonymi palcami królewsko
podpisałeś nam przebaczenie z miłości do ludzi, nie pogardzaj nami
biednymi, i znowu pozostającymi daleko od Ciebie, ale ulituj się
jedyny wielce cierpliwy nad nieszczęściami Twoich ludzi, powstań i
jako wszechmocny zwycięż walczących z nami.

I teraz. Teotokion tonu. Wejście. Pogodna Światłości. Prokimenon: Pan
zakrólował.

Ewangelia i dalsza część jak zwykle.

Chwała, i teraz. Ton 5: Całe stworzenie widząc Ciebie na krzyżu
wiszącego nagim, Stwórcę i Twórcę wszystkiego, zmieniło się ze strachu
i płakało: Słońce omroczyło światłość i zachwiała się ziemia, kamienie
rozpadły się, rozdarła się zasłona świątyni, martwi powstali z grobów
i przeraziły się moce anielskie, mówiąc: O, cudzie! Sędzia jest
sądzony i chce cierpieć za zbawienie świata oraz odnowienie.

Do psalmów pochwalnych dodajemy stichery Oktoechosu, które są według
alfabetu.

Chwała, i teraz. Ton 4: Pomogłeś, Panie, łagodnemu Dawidowi zwyciężyć
obce plemiona, wiernemu ludowi naszemu sprzyjaj i orężem krzyża zrzuć
naszych wrogów. Okaż na nas łaskawość Twego dawnego miłosierdzia, aby
zaiste zrozumieli, że Ty jesteś Bogiem i w Tobie mając nadzieję
zwyciężamy, modląc się jak zwykle do Twojej przeczystej Matki o danie
nam wielkiego miłosierdzia.

Troparion: Bogurodzico Dziewico, raduj się, dwa razy

i krzyżowi jeden raz, ton 4: Zbaw, Panie, lud Twój.

Dalsza część czuwania jak zwykle.

Na jutrzni po sześciu psalmach,

Bóg i Pan według tonu Oktoechosu i mówimy troparion zmartwychwstania
dwa razy.

Chwała. Troparion krzyżowi: Zbaw, Panie, lud Twój. I teraz. Teotokion:
Gabrielowi zwiastującemu. Zwykła recytacja Psałterza. Odmawiamy
niedzielne katyzmy poetyckie.

Po polijeleju katyzma poetycka, ton 8:

Prosomion: Nakazane tajemnie.

W raju poprzednio przez zakosztowanie z drzewa wróg nas obnażył,
nanosząc śmierć, zaś drzewo krzyża niosąc ludziom szatę życia,
sprowadziło na ziemi i cały świat napełnił się wszelką radością.
Widząc go wielbionym, zgodnie w wierze zawołajmy, ludzie, do Boga:
Napełnij świątynię chwałą Twoją.

Anabatmi tonu. Ewangelia jutrzni. Zmartwychwstanie Chrystusa
zobaczywszy. Psalm 50.

Chwała. Ton 8: Dawco życia, otwórz mi bramę pokuty. I teraz.
Teotokion: Bogurodzico, skieruj mnie na ścieżki pokuty. Także ton 6:
Zmiłuj się nade mną, Boże, według wielkiego miłosierdzia Twego oraz
Gdy myślę, nieszczęsny, o mnóstwie popełnionych przeze mnie złych
czynów.

Kanony zmartwychwstania i Bogurodzicy na sześć, także Triodionu na
osiem.

Kanon. Poemat kyr Teodora Studyty. Ton 1:

Pieśń 1

Hirmos: Zmartwychwstania dzień! Rozjaśnijmy twarz, ludy! Pascha
Pańska, Pascha! Ze śmierci do życia i z ziemi do nieba, Chrystus Bóg
nas wiedzie, hymn zwycięstwa nucących.

Dzień święta, przez powstanie Chrystusa śmierć została zaskoczona i
zajaśniała zorza życia, Adam powstawszy radośnie śpiewa, przeto
zakrzyknijmy, śpiewając pieśń zwycięstwa.

Dzień uwielbienia czcigodnego krzyża, przyjdźcie do niego wszyscy,
bowiem zmartwychwstanie Chrystusa przedkłada dzisiaj zorze jaśniejące
światłością, całując krzyż radujemy się duchowo.

Objawiłeś się wielki krzyżu Pański, pokaż nam teraz postać twego
Boskiego piękna, godny przedmiot twojej chwały, bowiem ogłaszam ciebie
uduchowionym i całuję Ciebie.

Niechaj zgodnie chwalą niebo i ziemia, albowiem przed wszystkimi
najbardziej błogosławiony krzyż, na którym przygwożdżony cieleśnie
ofiarowany został Chrystus, którego duchowo całując rozradujmy się.

Chwała. Triadikon: O Trójco Osób! O jedna dla kontemplacji! Ojcze,
Synu i Duchu, współmocna jedności w radzie i pragnieniu, i zasadzie
panowania, zachowaj Twój świat, dając pokój.

I teraz. Teotokion: Nie znając żadnej pokusy, mężna Dziewico, bez
nasienia rodzisz Dziecię, czysto nosisz płód, Twórcę świata Chrystusa
Boga, do którego módl się, aby wszystko obdarzył pokojem.

Katabasja: Dawno temu prefigurował Boży Mojżesz, przez Czerwone Morze
przeprowadziwszy Izraela krzyżem Twoim, wodę laską rozsiekłszy, pieśń
wyjścia zaśpiewał Tobie, Chryste Boże.

Pieśń 3

Hirmos: Przyjdźcie, pijmy nowe piwo, nie z jałowej skały cudownie
wywiedzione, lecz źródło tryskające z grobu Chrystusa Pana, przed
zepsuciem broniące i ku umocnieniu.

Przyjdźcie, śpiewajmy nową pieśń, świętując zniszczenie piekła, z
grobu bowiem powstał Chrystus, zniewolił śmierć i wszystko zbawił.

Przyjdźcie, nie czerpmy ze źródła toczącego wodę zniszczenia, wierni,
ale ze źródła oświecenia, przez pokłonienie się krzyżowi Chrystusa,
którym się chlubimy.

Dawno temu przedstawiony był przez Mojżesza dłonie Twój krzyż, który
teraz całując zwyciężamy duchowego Ameleka, Władco Chryste, i zbawiamy
się przez krzyż.

Oczyma i czystymi wargami śpiewając pieśń radości, krzyżowi Pańskiemu
pokłońmy się z radością, wierni, radośnie klaszcząc i śpiewając.

Chwała. Triadikon: Czczę jednego w Trzech Hipostazach Boga niemającego
początku, nierozdzielnego w naturze, Ojca, Syna i Ducha Żywego, w imię
których zostaliśmy ochrzczeni.

I teraz. Teotokion: W krzewie Mojżesz obrazowo widział dawno temu
Twoją tajemnicę, Czysta, jak bowiem płomień nie tknął krzewu, tak
ogień Boskości nie spalił Twego łona.

Katabasja: Umocnij mnie, Władco Chryste, krzyżem na opoce wiary, aby
ataki wroga nie zachwiały mego umysłu, jedyny bowiem jesteś Święty.

Katyzma poetycka, ton 6: Krzyż Twój, Panie, został uświęcony, w nim
bowiem dzieją się uzdrowienia chorych w grzechach, przez który
przypadamy do Ciebie, zmiłuj się nad nami.

Stichos: Wywyższajcie Pana Boga naszego i kłaniajcie się podnóżkowi
nóg Jego, albowiem jest święty.

Dzisiaj spełniło się słowo prorocze, oto bowiem kłaniamy się na
miejscu, gdzie stały Twoje nogi, Panie, i zakosztowawszy drzewa
zbawienia otrzymaliśmy wolność od grzesznych żądz, dla modlitw
Bogurodzicy, jedyny Przyjacielu człowieka.

Chwała. Tylko co postawiono drzewo Twego krzyża, Chryste, a zachwiały
się fundamenty śmierci, Panie. Ty, którego chętnie pochłonęła otchłań
i wypuściła z przerażeniem, objawiłeś nam Twoje zbawienie, Święty,
przeto wysławiamy Ciebie, Synu Boży, zmiłuj się nad nami.

I teraz. Teotokion: Bogurodzico Dziewico, módl się do Twego Syna,
dobrowolnie przygwożdżonego na krzyżu i powstałego z martwych,
Chrystusa Boga naszego, aby zbawił dusze nasze.

Pieśń 4

Hirmos: W Boskiej straży niechaj stanie między nami Habakuk, Boski
mówca, i niech nam pokaże anioła jaśniejącego mówiącego wyraźnie:
Dzisiaj światu zbawienie, bo Chrystus powstał wszechwładny.

Oto zmartwychwstał Chrystus – powiedział anioł do niewiast niosących
wonności – nie płaczcie, idąc powiedzcie apostołom: Radujcie się,
dzisiaj jest zbawienie świata, niewola wroga została zniszczona przez
śmierć.

Spotykając radość wielbienia dzisiaj Twego życiodajnego krzyża,
Chryste, poprzedzamy spotkanie Twojej najświętszej męki, którą
podjąłeś, Zbawco, dla zbawienia świata, jako wszechmocny.

Dzisiaj jest radość na niebiosach i na ziemi, albowiem znak
Chrystusowy objawia się światu, wielce błogosławiony krzyż, został on
bowiem przedłożony i wytacza zawsze toczącą się radość tym, którzy
jemu się kłaniają.

Cóż przyniesiemy Tobie, Chryste, albowiem pozwoliłeś nam pokłonić się
czcigodnemu krzyżowi, na którym wylałeś Twoją najświętszą krew, gdzie
i Twoje ciało zostało przybite gwoździami, a my teraz całując krzyż
składamy Tobie dzięki.

Chwała. Triadikon: Opiewam Trzy Hipostazy jednego Bóstwa,
nierozdzielne w naturze prosto głosząc, Ojca niemającego początku,
Syna i Ducha Świętego współtronującego, jedno panowanie i jedno
królestwo, jedną zawsze będącą władzę.

I teraz. Teotokion: Jako jedyna wśród niewiast okazałaś się cudowną,
Czysta, wiadomość budząca bojaźń: Ty bowiem odnowiłaś naturę rodząc
bez nasienia i znowu będąc tak, jak poprzednio Dziewicą, bowiem z
Ciebie narodził się prawdziwy Bóg.

Katabasja: Widząc Ciebie na krzyżu, Mocny, wielkie światło ogarnięte
lękiem skryło swoje promienie, całe zaś stworzenie zaśpiewało Tobie z
bojaźnią, wielce cierpliwy, ziemia bowiem napełniła się Twoją chwałą.

Pieśń 5

Hirmos: Powstańmy więc ze snu o szarym świtaniu, zamiast maści wonnej
hymn nasz ofiarujmy Władcy, a Chrystusa, Słońce sprawiedliwości, Życie
powstające dla wszystkich, ujrzymy.

Zajaśniałeś z grobu, Światłości niezachodząca, oświecając świat
niezniszczalnością, niszcząc śmiertelny płacz od krańców ziemi, Panie,
jako miłosierny.

Przystąpmy oczyszczeni wstrzemięźliwością, gorąco całując w sławieniu
najświętsze drzewo, na którym krzyżowany Chrystus zbawił świat jako
miłosierny.

Pląsają w radości zastępy anielskie, dzisiaj bowiem jest wielbienie
Twego krzyża, przez niego bowiem zrzuciłeś pułki biesowskie, Chryste,
zbawiwszy ludzkość.

Kościół poznał drugi raj, jak i poprzednio mając drzewo życiodajne,
Twój krzyż, Panie, z którego przez dotknięcie stajemy się uczestnikami
nieśmiertelności.

Chwała. Triadikon: Sławię Trzech niemających początku, jednej natury:
Boga Ojca, Syna i Ducha, Światłość jedną trójjaśniejącą, wspólne
władne królestwo w niepomieszanej tożsamości.

I teraz. Teotokion: Zrodziłaś według praw natury, ale ponad prawem, Ty
bowiem jedyna miałaś zrodzenie bez nasienia, budzące bojaźń i myślowe
usposobienie serca, i głosimy Twoje zrodzenie, Nieskalana.

Katabasja: Od wczesnego poranku wysławiamy Ciebie, szczodry Zbawco,
znalazłszy pokój przez Twój krzyż, którym odrodziłeś rodzaj ludzki,
wprowadzając nas w niezachodzącą Światłość.

Pieśń 6

Hirmos: Zstąpiłeś w otchłanie ziemi, bramy wieczne skruszyłeś, a tych,
co byli zamknięci, uwolniłeś, Chryste, i trzeciego dnia, jak prorok
Jonasz z wnętrza ryby, wyszedłeś z grobu.

Zmartwychwstając zniszczyłeś śmierć, Chryste, jako wielki Król,
wezwałeś nas z głębin otchłani ku rozkoszom królestwa niebieskiego, do
ziemi nieśmiertelności.

Klaszcząc w bożych pieśniach, wierni, zakrzyknijmy Bogu całując krzyż
Pański, toczy bowiem źródło uświęcenia dla wszystkich będących w
świecie.

Spełnia się głos twórcy pieśni duchowych, oto bowiem kłaniamy się
podnóżkowi przeczystych nóg Twoich, Wszechmocny, Twojemu czcigodnemu
krzyżowi, po trzykroć upragnionemu drzewu.

Lamentujący wśród proroków widział drzewo włożone w swój chleb, a my
Twój krzyż szczodrze całując, opiewamy Twoje więzy, pogrzeb, włócznię
i gwoździe.

Na ramionach zechciałeś, Chryste, nosić święty krzyż i na nim zostać
podniesionym, ukrzyżowany ciałem, całując go zbieramy moc przeciwko
niewidzialnym wrogom.

Chwała. Triadikon: Śpiewam jedności w trzech znakach i kłaniam się
Trójcy w jednej naturze, Bogu w Trójcy, razem Światłości
trójsłonecznej Ojca i Syna, i Świętego Ducha.

I teraz. Teotokion: Cudów wielki cud w Tobie okazał się, nieskalana
Owieczko, zrodziłaś bowiem Baranka, który wziął grzech świata, do
Niego gorliwie módl się za śpiewającymi Tobie.

Katabasja: Jonasz w brzuchu wieloryba rozpostartymi dłońmi nakreślił
obraz Bożego krzyża, i spoglądając ku Tobie wybawiony został ze
zwierza Twoją mocą, Słowo.

Kontakion, ton 7. Isomelos: Przed nikim już płomienny oręż nie chroni
bram Edenu, na nie bowiem przyszło przesławne zespolenie drzewa
krzyża, oścień śmierci i zwycięstwo otchłani zostały przepędzone,
stanąłeś bowiem, Zbawco mój, wołając do będących w otchłani: Znowu
wejdźcie do raju.

Ikos: Trzy krzyże postawił Piłat na Golgocie, dwa łotrom i jeden dla
Dawcy Życia, co widząc otchłań rzekła do będących w dole: O słudzy moi
i moce moje! Kto wbił gwoździe w moje serce i nagle przebił mnie
drewnianą włócznią? Rozrywa mnie wewnętrzny ból, mam zranione łono,
moje uczucie trwożą mego ducha, jestem zmuszony oddać Adama i będących
od Adama, danych mi przez drzewo, a to drzewo znowu wprowadza ich do
raju.

Synaksarion:

Stichosy: Krzyżowi cała ziemia niech się pokłoni,

Przez który poznała, jak kłaniać się Tobie, Słowo.

Zmiłuj się nad nami, jako jedyny dobry i Przyjaciel człowieka. Amen.

Pieśń 7

Hirmos: Ten, co młodzieńców z pieca ognistego wyrwał, sam stawszy się
człowiekiem cierpi jako śmiertelnik, a przez swą mękę wszystko co
śmiertelne oblókł niezniszczalności chwałą, jedyny błogosławiony Bóg
ojców naszych i najchwalebniejszy.

Powstałeś z grobu po trzech dniach, jak śpiący, Panie, poraziwszy
strażników otchłani Boską mocą i podźwignąłeś dawnych praojców, jedyny
błogosławiony ojców Boże i wysławiany.

Śpiewając pieśni na flet, rozradujmy się dzisiaj, ludzie, pokłoniwszy
się krzyżowi, na którym przygwożdżonego sławimy Chrystusa, jedynego
błogosławionego ojców Boga i wysławionego.

Pokazałeś narzędzie śmierci dające życie, całowany przez świat, Twój
krzyż najdroższy, uświęć tych, którzy kłaniają się jemu, jedyny
błogosławiony ojców Boże i wysławiony.

Jedyny miłosierny i łaskawy, oświeć, uświęć, jedyny Jezusie, tych,
którzy z wiarą kłaniają się Twemu krzyżowi i Bożym cierpieniom, jedyny
błogosławiony ojców Boże i wysławiony.

Chwała. Triadikon: Jedności w Trzech Hipostazach śpiewam Bosko:
Światłością jest bowiem Ojciec, Światłością Syn, Światłością Duch, a
Światłość niepodzielna trwa jednością natury i jaśnieje trzema
promieniami Osób.

I teraz. Teotokion: Ty jesteś wielorakim głoszeniem wszystkich
proroków, bowiem bramą Bożą, złotym naczyniem i świętą ziemią
objawiłaś się Dziewico, Oblubienico Boża, która zrodziłaś ciałem
Jezusa Chrystusa, ojców Boga i zawsze sławionego.

Katabasja: Z płomienia dzieci wybawiłeś, ciało przyjąwszy przyszedłeś
na ziemię, i do krzyża przygwożdżony dałeś nam zbawienie, Chryste,
jedyny błogosławiony ojców Boże i wysławiony.

Pieśń 8

Hirmos: Dzień ten dniem świętym nazwano, pierwszym tygodnia, Królową i
Panią, wszystkich świąt świętem, uroczystości uroczystością, w której
błogosławimy Chrystusa Pana na wieki.

Dlaczego wszelakie wonności trzymacie w dłoniach? Kogóż szukacie?
Teraz zjawił się w grobie młodzieniec, wołając: Zmartwychwstał
Chrystus i Bóg nasz, który podniósł ludzką naturę z głębin otchłani.

Raduj się, po trzykroć bogate drzewo Boże, krzyżu, Światłość będących
w ciemnościach, oświecająca swoją jasnością cztery krańce świata, okaż
zorzę powstania Chrystusa, pozwól wszystkim wiernym osiągnąć Paschę.

W ten dzień wonnymi maściami pachną Boży nosiciele wonności, żywym i
wonnym drzewem jest krzyż Chrystusowy, wdychajmy jego wonne w Bogu
wonie, z wiarą kłaniając się jemu na wieki.

Idź, proroku Elizeuszu, powiedz jawnie, czym było owo drzewo, które
włożyłeś do wody? Krzyżem Chrystusowym, przez który wybawiliśmy się z
głębi zniszczenia, jemu z wiarą kłaniamy się na wieki.

Dawno temu Jakub przedstawiał Twój krzyż, Chryste, Józef kłaniał się
krańcu Bożej laski, przewidując to budzące bojaźń berło Twego
królestwa, któremu teraz z wiarą kłaniamy się na wieki.

Błogosławimy Ojca i Syna, i Świętego Ducha, Pana.

Triadikon: Sławiąc jedną istotę w trzech zarysach, nie łączę w jedno
Trzech, ani nie przekreślam Osób Ojca i Syna z Duchem, jeden bowiem
nad wszystkimi jest Bóg w Trójcy.

I teraz. Teotokion: Jedyną wśród matek okazałaś się Dziewicą,
Oblubienico Boża Mario, bez męża rodząc Chrystusa Zbawcę, zachowawszy
znak czystości, Ciebie uwielbiamy, wierni, na wieki.

Katabasja: Niegdyś wielki wśród proroków Daniel, wrzucony w jamę z
lwami, rozpostarł ręce na kształt krzyża, wybawiając się nienaruszony
z ich paszcz, błogosławiąc Chrystusa Boga na wieki.

Pieśń 9

Hirmos: Zajaśniej, zajaśniej, Jerozolimo Nowa! Bo chwała Pańska w
Tobie powstała. Tańcz i wyskakuj, Syjonie, A Ty, o święta Bogurodzico,
Raduj się W Zmartwychwstaniu Twego Syna.

Zstąpiłeś do grobu, Dawco Życia i Boże, skruszyłeś wszystkie zasuwy i
wrzeciądze, i wskrzesiłeś martwych, wołających: Chwała powstaniu
Twemu, Chryste, Zbawco wszechmocny.

Grób Twój wytoczył mi życie, Chryste, ma bowiem życie. Stanąłeś i
zawołałeś do żyjących w grobach: Będący w więzach, jesteście wolni, ja
bowiem przyszedłem, zbawienie świata.

Niech się rozigrają w pieśniach wszystkie drzewa dębowe, widząc
dzisiaj całowane mające jednakowe imię drzewo krzyża, na którym
Chrystus wzniósł głowę, jak prorokował Boski Dawid.

Przez drzewo zmarły, znalazłem Ciebie jako drzewo życia, noszący
Chrystusa mój krzyżu, nienaruszony mój stróżu, silna władzo przeciwko
demonom, Tobie kłaniając się, wołam dzisiaj: Uświęć mnie chwała Twoją.

Wesel się, raduj się Kościele Boży, kłaniając się dzisiaj po trzykroć
bogatemu drzewu najświętszego krzyża Chrystusowego, któremu służą
zastępy anielskie i stoją w bojaźni.

Chwała. Triadikon: Trójcy Osób, jedności natury kłaniam się Tobie,
Bóstwo Święte, Ojcu i Synowi ze Świętym Duchem, jednej zasadzie,
jednemu królestwu, rządzącemu wszystkimi.

I teraz. Teotokion: Ty okazałaś się, Dziewico, wielką górą, w której
zamieszkał Chrystus, jak śpiewał Boży Dawid. Przez Nią wzniesiemy się
na niebiosa, usynowieni przez Ducha, Błogosławiona.

Katabasja: O, Matko Dziewico, prawdziwa Dziewico, która bez nasienia
zrodziłaś Chrystusa Boga naszego, ciałem podniesionego na krzyżu,
wszyscy wierni teraz Ciebie godnie z Nim uwielbiamy.

Eksapostilarion zmartwychwstania. Także krzyża:

Prosomion: Z uczniami.

Czcigodny krzyż Chrystusowy dzisiaj widząc przedłożony, pokłońmy się i
z wiarą rozweselmy się, całując z miłością i prosząc na nim
dobrowolnie ukrzyżowanego Pana, aby pozwolił wszystkim nam pokłonić
się czcigodnemu krzyżowi i bez osądzenia osiągnąć zmartwychwstanie.

I teraz. Teotokion: Drzewu, na którym rozpostarł za nas swoje
czcigodne dłonie przygwożdżony Twój Syn, Najczystsza, teraz pobożnie
kłaniającym się, daj nam pokój i pozwól uprzedzić zbawcze dla świata
najczcigodniejsze cierpienia oraz pokłonić się świetlistej, radosnej
dla świata i nazwanej Pańskim imieniem Paszce, i pełnemu światłości
dniu.

Do psalmów pochwalnych dodajemy osiem stichosów i śpiewamy cztery
stichery zmartwychwstania

z Oktoechosu oraz trzy isomelosy trójpieśni. Ton 4:

Prosomion: Jako mężna.

Wykrzyknijmy donośnym głosem i w pieśniach wywyższajmy czcigodny krzyż
całując i do niego zawołajmy: Najczcigodniejszy krzyżu, uświęć mocą
Twoją dusze i ciała nasze, pobożnie kłaniających się Tobie, oraz
zachowaj nienaruszone od wszelkich szkodliwych ataków wrogich mocy.

Przystąpiwszy zaczerpnijcie z nieskończonych wód wylewającą się łaskę
krzyża, widząc leżące przed nami święte drzewo, źródło darów, napojone
krwią i wodą Władcy wszystkich, który na nim został dobrowolnie
podniesiony i podniósł zrodzonych z ziemi.

Stichos: Wywyższajcie Pana Boga naszego i kłaniajcie się podnóżkowi
nóg Jego, albowiem jest święty.

Umocnieniem Kościoła, chwałą i zbawieniem mnichów jesteś ty,
najczcigodniejszy krzyżu, przeto kłaniamy się tobie, a nasze serca i
dusze oświecają się dzisiaj Bożą łaską na tobie przygwożdżonego, który
zniszczył władzę oszusta i zlikwidował klątwę.

Stichos: Bóg nasz, Król nasz przed wiekami uczynił zbawienie pośrodku
ziemi.

Powtarzamy pierwszą sticherę i mówimy stichos:

Powstań Panie Boże mój, niech wzniesie się ręka Twoja, nie zapominaj
na zawsze o ubogich Twoich.

Śpiewamy isomelos, ton 8:

Pan wszystkich nauczył przez przypowieść, aby uciekać od wielce
mądrego rozumu złych faryzeuszów i nie mędrkować więcej, niż należy,
wszystkich nauczał, sam będąc wzorem oraz obrazem aż do ukrzyżowania i
śmierci, sam siebie wydawszy. Wdzięczni będąc, z celnikiem zawołajmy:
Ty, który ucierpiałeś za nas i Niecierpiętliwym pozostałeś, Boże,
wybaw nas z żądz i zbaw dusze nasze.

Chwała, i teraz. Błogosławiona jesteś. Wielka doksologia. Gdy
zaczynamy śpiewać: Chwała na wysokościach Bogu, wtedy przychodzi
kapłan ubrany we wszystkie szaty liturgiczne. Bierze kadzielnicę,
okadza święty ołtarz i święty krzyż, podnosi go następnie na diskosie
na swoją głowę i wychodzi z lewej strony ołtarza północną bramą,
poprzedzany przez dwóch niosących świece i kadzielnicę, i idzie do
królewskiej bramy. Po skończeniu wielkiej doksologii i trisagionu
kapłan mówi: Oto mądrość! Stańmy prosto! I zaczynamy śpiewać
troparion: Zbaw, Panie, lud Twój, trzy razy. Kapłan niosący krzyż
przechodzi przez świętą bramę, kładzie święty krzyż na przygotowanym
pulpicie i okadza go z czterech stron w kształcie krzyża.

Śpiewamy troparion, ton 6:

Krzyżowi Twemu kłaniamy się, Władco, i święte Twoje zmartwychwstanie
sławimy. Trzy razy.

I zaczynamy kłaniać się, jak to jest w zwyczaju, igumen lub pierwszy z
kapłanów, a także inni kapłani kłaniają się dwa razy przed czcigodnym
krzyżem, całują, najpierw starszy, i po całowaniu znowu kłaniają się.
Tak samo postępują pozostali kapłani, prawej strony i lewej, tak samo
przychodzą bracia po dwóch, kłaniając się zgodnie ze zwyczajem.

Gdy bracia kłaniają się, śpiewamy isomelosy, ton 2:

Przyjdźcie, wierni, pokłońmy się życiodajnemu drzewu, na którym
Chrystus Król Chwały dobrowolnie rozpostarł ręce, podniósł nas do
pierwotnej szczęśliwości, którą poprzednio wróg ukradł przez rozkosz i
uczynił nas wygnanymi przez Boga. Przyjdźcie, wierni, pokłońmy się
drzewu, przez które staliśmy się godni skruszyć głowy niewidzialnych
wrogów. Przyjdźcie, wszystkie narody, uczcijmy w pieśniach krzyż
Pański: Raduj się, krzyżu, doskonałe wybawienie upadłego Adama! Tobą
chlubią się wierni, albowiem Twoją mocą władczo są karane ludy
Izmaela. Teraz z bojaźnią całujemy ciebie, chrześcijanie, i sławimy
przygwożdżonego na tobie Boga, mówiąc: Panie, przygwożdżony do krzyża,
zmiłuj się nad nami jako dobry i Przyjaciel człowieka.

Ton 8: Dzisiaj Władca stworzenia i Pan Chwały zostaje przygwożdżony do
krzyża i przebity jest Jego bok, słodycz Kościoła próbuje żółci i
octu, koroną z ciernia jest nakrywany niebo pokrywający obłokami,
ubrany zostaje w szatę hańby i policzkowany ręką uczynioną z gliny,
który swoją ręką stworzył człowieka. Bity jest po plecach, który niebo
przyodziewa obłokami. Przyjmuje oplucie, rany, kpiny i policzkowanie,
i wszystko cierpi ze względu na mnie, osądzonego, Zbawiciel mój i Bóg,
aby wybawić świat z oszustwa jako łaskawy.

Chwała. Ton 8: Dzisiaj niedotykalny w swej istocie dotykany jest dla
mnie i cierpi męki, wyzwalając mnie z żądz. Ten, który światło dawał
ślepym, jest opluwany przez nieprawe usta i plecy wydaje na rany za
niewolników. Widząc Go na krzyżu czysta Dziewica i Matka w bólu
wołała: Biada mi, Dziecię moje, cóż Ty uczyniłeś? Piękniejszy od
wszystkich ludzi okazuje się bez oddechu, brzydki, nie ma postaci, ani
piękna. Biada mi, moja Światłości! Nie mogę patrzeć na Ciebie
śpiącego, ból targa moje łono i okrutny oręż przenika moje serce.
Opiewam Twoje cierpienia, kłaniam się Twojej łaskawości, wielce
cierpliwy, chwała Tobie.

I teraz. Ton 8: Dzisiaj spełnia się prorocze słowo: oto kłaniamy się
na miejscu, gdzie stały Twoje nogi, Panie, i skosztowawszy drzewa
zbawienia otrzymaliśmy wolność od grzesznych żądz, dla modlitw
Bogurodzicy, jedyny Przyjacielu człowieka.

Także ektenie i rozesłanie. Chwała, i teraz. Stichera ewangeliczna w
narteksie, i czytamy mowę katechetyczną Studyty, oraz pierwsza godzina
i pełne rozesłanie.

Na Liturgii typika, błogosławieństwa według tonu na sześć i z kanonu
krzyża trzecia pieśń na cztery.

Zamiast trisagionu śpiewamy: Krzyżowi Twemu kłaniamy się, Władco, i
święte Twoje zmartwychwstanie sławimy.

Prokimenon lekcji, ton 6: Zbaw, Panie, lud Twój, i pobłogosław
dziedzictwo Twoje. Stichos: Do Ciebie, Panie, zawołam, Boże mój, nie
zamilknij przede mną. Lekcja z Listu do Hebrajczyków, perykopa 211.
Alleluja, ton 8: Wspomnij zgromadzenie Twoje, które nabyłeś od
początku. Stichos: Bóg nasz, Król nasz przed wiekami uczynił zbawienie
pośrodku ziemi. Ewangelia według Marka, perykopa 37. Koinonikon: Niech
zajaśnieje na nas światłość oblicza Twego.

W niedzielę wieczorem.

Do: Panie, wołam do Ciebie, dodajemy dziesięć stichosów i śpiewamy

cztery stichery z Oktoechosu według tonu i trzy z trójpieśni kyr
Józefa:

Prosomion: Panie, chociaż na sądzie.

Panie, na krzyżu dobrowolnie rozpostarłeś Twoje dłonie, i nam pozwól
pokłonić się krzyżowi z rozrzewnieniem serca, dobrze oświeconym przez
post i modlitwy, wstrzemięźliwość i jałmużnę, jako dobry i Przyjaciel
człowieka.

Isomelos:

Panie, mnóstwo moich grzechów oczyść z mnóstwa Twoich łask,
Szczodrobliwy, i pozwól Twój krzyż ujrzeć czystą duszą i całować w tym
tygodniu wstrzemięźliwości, jako Przyjaciel człowieka.

Inna stichera kyr Teodora, ton 3:

Prosomion: Wielki cud.

Wielki cud, drzewo jest widziane, na którym Chrystus dobrowolnie
został ukrzyżowany ciałem, kłania się świat i oświecany woła: O, mocy
krzyża, widzialny palisz demony i wyobrażany też je palisz! Uwielbiam
ciebie, przeczyste drzewo, czczę i kłaniam się z bojaźnią, sławię
Boga, który przez ciebie dał mi nieskończone życie.

Trzy stichery z Menei. Chwała, i teraz. Teotokion. Wejście. Pogodna
Światłości.

Prokimenon, ton 8: Dałeś dziedzictwo swoje tym, którzy lękają się
Ciebie. Stichos 1 : Z krańców ziemi do Ciebie zawołałem. Stichos 2:
Ukryję się w cieniu skrzydeł Twoich. Stichos 3: Tak zaśpiewam Twemu
imieniu na wieki. I znowu: Dałeś swoje dziedzictwo swoje tym, którzy
lękają się Ciebie.

Na stichownie isomelos dnia. Ton 8:

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy służącej na
ręce jej pani, tak oczy nasze ku Bogu, Bogu naszemu, dopóki nie
ulituje się nad nami.

Nie śmiem wejrzeć oczyma na niebo, nieszczęsny, z powodu moich złych
czynów, ale jak celnik jęcząc wołam do Ciebie: Boże, oczyść mnie
grzesznego i wybaw z obłudy faryzejskiej, jako jedyny łaskawy.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Męczennicy Pańscy, uświęcacie wszelkie miejsce i leczycie
wszelką słabość, a teraz módlcie się, prosimy, o wybawienie naszych
dusz z wrogich sieci.

Chwała, i teraz. Teotokion: Moce niebios śpiewają Tobie, obdarzona
radością Matko Dziewico, i my sławimy niezbadane Twoje zrodzenie,
Bogurodzico, módl się o zbawienie dusz naszych.
