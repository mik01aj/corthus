W Święty i Wielki Poniedziałek na jutrzni,

po sześciu psalmach śpiewamy Alleluja, ton 8, donośnie i ze słodyczą,

i trzykrotnie śpiewamy troparion powoli, donośnie i ze słodyczą. Ton
8:

Oto Oblubieniec nadchodzi o północy i błogosławiony sługa, którego
zastanie czuwającym, niegodny jest zaś ten, którego zastanie leniącym
się. Czuwaj, przeto, duszo moja, nie daj ogarnąć się przez sen, abyś
nie została oddana śmierci i królestwa pozbawiona, lecz odrzuć sen i
wołaj: Święty, Święty, Święty jesteś, Boże, dla Bogurodzicy zmiłuj się
nad nami.

Także zwykła recytacja Psałterza z pokłonami.

Po pierwszej recytacji Psałterza katyzma poetycka, ton 1:

Prosomion: Grób Twój.

Dzisiaj przeczyste cierpienia jak światłość najdoskonalsza zajaśniały
światu, Chrystus bowiem z miłosierdzia idzie cierpieć. On, który
wszystko trzyma w dłoni, rozciągnięty został na drzewie, aby zbawić
człowieka.

Po drugiej recytacji Psałterza katyzma poetycka, ton 1. Prosomion:

Niewidzialny Sędzio, widziany byłeś w ciele, i idziesz, aby zostać
zabitym przez nieprawych mężów, nasze osądzenie osądzić swym
cierpieniem. Przeto zgodnie przynosimy chwałę, cześć i sławę Twemu
panowaniu, Słowo.

Po trzeciej recytacji Psałterza katyzma poetycka, ton 8:

Prosomion: Mądrości.

Dzisiejszy dzień oświetla początki cierpień Pana. Przyjdźcie przeto
miłośnicy świąt, zaśpiewajmy pieśni. Oto Stwórca idzie podjąć krzyż,
doświadczenia i rany, zostanie osądzony przez Piłata. Przez sługę
uderzony był po głowie, ale wszystko cierpi, aby zbawić człowieka.
Przeto zaśpiewajmy Panu: Przyjacielu człowieka, Chryste Boże, daj
odpuszczenie grzechów tym, którzy z wiarą kłaniają się przeczystym
Twym cierpieniom.

Czytanie Ewangelii według Mateusza z komentarzami.

Także homilia Chryzostoma o uschłym drzewie figowym.

Homilia Damasceńczyka o uschłym drzewie figowym i przypowieści o
winnicy.

Czytanie świętej Ewangelia według Mateusza (21, 18 – 43).

W owym czasie Jezus wracając do miasta, poczuł głód. A ujrzawszy jedno
drzewo figowe przy drodze, podszedł do niego, lecz nic na nim nie
znalazł oprócz liści, i rzekł do niego: «Niechże już nigdy nie rodzi
się z ciebie owoc na wieki!» I drzewo figowe natychmiast uschło. A
uczniowie, widząc to, zdumiewali się, mówiąc: «Jak mogło drzewo figowe
tak od razu uschnąć?» A odpowiadając Jezus rzekł im: «Zaprawdę mówię
wam: jeśli będziecie mieć wiarę, a nie zwątpicie, to nie tylko z
figowym drzewem to uczynicie, ale nawet jeśli powiecie tej górze:
„Podnieś się i rzuć się w morze!”, stanie się. I otrzymacie wszystko,
o co na modlitwie z wiarą prosić będziecie». Gdy przyszedł do świątyni
i nauczał, przystąpili do Niego arcykapłani i starsi ludu, mówiąc:
«Jaką władzą to czynisz? I kto Ci dał tę władzę?» Odpowiadając Jezus
rzekł im: «Ja też zadam wam jedno pytanie, a jeśli odpowiecie Mi na
nie, i Ja powiem wam, jaką władzą to czynię. Skąd pochodził chrzest
Janowy: z nieba czy od ludzi?» Oni zastanawiali się między sobą,
mówiąc: «Jeśli powiemy: „z nieba”, to nam powie: „Dlaczego więc nie
uwierzyliście mu?” A jeśli powiemy: „od ludzi”, boimy się tłumu, bo
wszyscy uważają Jana za proroka». Odpowiedzieli więc Jezusowi, mówiąc:
«Nie wiemy». A On im odrzekł: «Więc i Ja wam nie powiem, jaką władzą
to czynię. Co myślicie? Pewien człowiek miał dwóch synów i
przyszedłszy do pierwszego, rzekł: „Dziecko, idź dzisiaj i pracuj w
winnicy mojej”. Ten odparł: „Nie chcę”. Później jednak opamiętał się i
poszedł. Zwrócił się do drugiego i to samo powiedział. Ten
odpowiedział: „Idę, panie!”, ale nie poszedł. Któryż z tych dwóch
spełnił wolę ojca?» Mówią Mu: «Pierwszy». Rzekł do nich Jezus:
«Zaprawdę, mówię wam: Celnicy i nierządnice uprzedzą was do królestwa
niebieskiego. Przyszedł bowiem do was Jan drogą sprawiedliwości, a nie
uwierzyliście mu. Celnicy zaś i nierządnice uwierzyli mu. Wy
patrzyliście na to, ale później nie opamiętaliście się, żeby mu
uwierzyć. Posłuchajcie innej przypowieści! Był pewien gospodarz, który
zasadził winnicę, otoczył ją murem, wykopał w niej tłocznię, zbudował
wieżę, oddał ją w dzierżawę rolnikom i odjechał. Gdy nadszedł czas
zbiorów, posłał sługi swoje do rolników, by odebrali plon jemu
należny. Ale rolnicy pochwycili sługi jego i jednego obili, drugiego
zabili, innego zaś ukamienowali. Wtedy posłał inne sługi, więcej niż
za pierwszym razem, lecz i z nimi tak samo postąpili. W końcu posłał
do nich syna swego, mówiąc: Uszanują syna mego. Lecz rolnicy
zobaczywszy syna mówili między sobą: „To jest dziedzic; chodźcie
zabijmy go, a posiądziemy dziedzictwo jego”. I chwyciwszy go,
wyrzucili z winnicy i zabili. Kiedy więc przyjdzie właściciel winnicy,
co uczyni z tymi rolnikami?» Mówią Mu: «Nędzników marnie wytraci, a
winnicę odda w dzierżawę innym rolnikom, takim, którzy mu będą
oddawali plon we właściwym czasie». Mówi im Jezus: «Czy nigdy nie
czytaliście w Piśmie: Kamień, który odrzucili budujący, ten stał się
głowicą węgła. Pan to sprawił, i jest przedziwny w oczach naszych.
Dlatego mówię wam: Królestwo Boże będzie wam zabrane, a dane narodowi,
który wyda owoce jego.

Następnie Psalm 50. Także Modlitwa Zbaw, Boże, lud Twój z ekfonesis.

Trójpieśń, poemat kyr Kosmasa.

Akrostych: Drugiego dnia, którym jest poniedziałek. Ton 2.

Pieśń 1

Hirmos: Śpiewamy Panu, który bożym swym rozkazem osuszył nieprzebyte
szumiące morze i przeprowadził przez nie izraelski lud, chwalebnie
bowiem wysławił się.

Chwała Tobie, Boże nasz, chwała Tobie!

Niewypowiedziane jest uniżenie Słowa Bożego, Chrystus jest bowiem
Bogiem i człowiekiem, ale nie poczytał sobie za grabież być Bogiem,
kiedy przyjąwszy postać sługi okazuje się uczniom, chwalebnie bowiem
się wysławił.

„Sam przyszedłem posłużyć upadłemu Adamowi, w którego postać
dobrowolnie odziałem się, jako Stwórca pełen Bóstwa, i duszę moją
oddaję za zbawienie, Ja, niecierpiętliwy w Bóstwie”.

Kontakion, ton 8:

Prosomion: Albowiem początki.

Jakub płacze z powodu braku Józefa, a Józef zasiada na rydwanie i
czczony jest jak król. Nie poddał się niegdyś rozkoszy Egipcjanki, i
wysławiony jest przez Tego, który zna ludzkie serca, i ofiaruje
niezniszczalny wieniec.

Ikos: Dodajmy jeszcze łez do płaczu, wylejmy łzy, z Jakubem opłakujmy
Józefa, mądrego i czystego, który chociaż został zniewolony ciałem,
zachował wolną duszę i rządził nad całym Egiptem: Bóg bowiem daje
swoim sługom niezniszczalny wieniec.

Synaksarion:

W święty i wielki Poniedziałek czynimy pamięć błogosławionego Józefa
Pięknego oraz przeklęcia przez Pana drzewa figowego i jego uschnięcia.

Stichos 1: Niewinny Józef okazał się sprawiedliwym władcą

i rozdawcą pszenicy, o zbieraczu dóbr!

Stichos 2: Chrystus przedstawiając zgromadzenie żydowskie

jako figowiec pozbawiony płodów duchowych,

klątwą doprowadza go do uschnięcia: Uciekajmy od tej pokusy!

Dla modlitw Pięknego Józefa Chryste Boże zmiłuj się nad nami. Amen.

Pieśń 8

Hirmos: Niestrudzony i bardzo rozpalony ogień uląkł się czystego i
wspólnego duszy ciała pobożnych młodzieńców i odstąpił. A kiedy żywy
płomień okazał się bezsilnym, rozległa się nieustanna pieśń: Wszystkie
dzieła sławcie Pana, i wywyższajcie Go na wieki.

Zbawca idący na mękę mówi swym przyjaciołom: „Wtedy poznają, żeście
moimi uczniami, kiedy będziecie zachowywać moje przykazania.
Zachowajcie pokój w sobie i ze wszystkimi, a pokorny zostanie
wywyższony. Wiecie, że jestem Panem, więc śpiewajcie i wywyższajcie
Mnie na wszystkie wieki”.

„Wrogie wam pogańskie zastępy mają tyrańską władzę, nie jest to mój
los, męczeństwo jest drogą wybranych. Kto z was chce wynosić się nad
innych, niech będzie jako sługa. Wiecie, że jestem Panem, więc
śpiewajcie i wywyższajcie Mnie na wszystkie wieki”.

Chwalimy, błogosławimy, kłaniamy się, Panu sławiąc i wywyższając Go na
wieki.

I znowu hirmos. Nie śpiewamy: Czcigodniejszą od cherubinów.

Pieśń 9

Hirmos: Chryste, wywyższyłeś Bogurodzicę, która Ciebie zrodziła, od
której, Stwórco, wziąłeś nasze cierpiące ciało na odkupienie naszych
grzechów. Wywyższając Ją, my, wszystkie pokolenia, sławimy Ciebie.

Odrzuciwszy całe skalanie żądz, przyjmijmy godnie mądrego ducha Bożego
królestwa, powiedziałeś swym apostołom, Mądrości wszystkich: „W nim
wysławicie się, jaśniejąc bardziej niż promienie słońca”.

Powiedziałeś swoim apostołom, Panie: „Patrząc na Mnie nie mędrkujcie,
ale otoczcie się pokorą. Pijcie mój kielich, który Ja piję, abyście
wysławili się wraz ze Mną w królestwie Ojca”.

Także hirmos: Chryste, wywyższyłeś Bogurodzicę. I pokłon do ziemi.

Eksapostilarion śpiewamy trzy razy:

Zbawco mój! Pałac Twój widzę przyozdobiony, lecz nie mam szaty, aby
weń wejść. Oświeć szatę mej duszy, Dawco światłości, i zbaw mnie!

Ten eksapostilarion mówimy do Wielkiego Czwartku, śpiewa go chórzysta
na środku cerkwi, a my powtarzamy.

Do psalmów pochwalnych dodajemy stichery isomelosy, ton 1:

Pan idący na dobrowolną mękę rzekł po drodze apostołom: „Oto idziemy
do Jerozolimy i Syn Człowieczy zostanie wydany, jak o Nim napisano.
Przyjdźmy więc i my z oczyszczonymi zmysłami i towarzyszmy Mu w
drodze, i ukrzyżujmy się z Nim, umartwmy dla Niego życiowe rozkosze,
abyśmy z Nim ożyli i usłyszeli Jego słowa: Nie po to tylko idę do
ziemskiego Jeruzalem, aby cierpieć, ale wstępuję do Ojca mego i Ojca
waszego, Boga mego i Boga waszego, i wywyższę was w niebieskim
Jeruzalem, w królestwie niebios”.

Ton 5: Wierni, doszedłszy do zbawczej męki Chrystusa Boga, wysławmy
Jego niewypowiedzianą cierpliwość, bowiem w miłosierdziu swoim podnosi
i nas, umarłych przez grzech, jako dobry i Przyjaciel człowieka.

Chwała, i teraz. Ton 5: Panie, idąc na męki, umacniałeś Twych uczniów,
mówiąc im na osobności: „Jakże nie pamiętacie moich słów, które już
wam powiedziałem? Każdemu bowiem prorokowi jest napisane, iż będzie
zabity jedynie w Jerozolimie. Teraz zaś zbliżył się czas, o którym wam
powiedziałem: Oto będę wydany w ręce grzeszników i znieważany,
przygwożdżą Mnie do krzyża i pogrzebią, policzając jako umarłego z
martwymi. Czuwajcie jednak! Powstanę po trzech dniach ku radości
wiernych i życiu wiecznemu”.

Na stichownie isomelos, ton 5:

Panie, nie rozumiejąc niewypowiedzianej tajemnicy Twojej Opatrzności,
matka Synów Zebedeuszowych prosiła Ciebie o danie jej dzieciom
godności doczesnego królestwa. Zamiast nich obiecałeś swym
przyjaciołom pić kielich śmierci, który sam przed nimi wypijesz, jak
mówiłeś, na oczyszczenie grzechów. Przeto śpiewamy Tobie: Zbawienie
dusz naszych, chwała Tobie!

Stichos: Nasyć nas o poranku łaskawością Twoją, Panie, i rozradujemy
się, i rozweselimy. Przez wszystkie dni nasze weselić się będziemy,
rozradujemy się za dni, w których nas upokorzyłeś, za lata, w które
widzieliśmy zło. Wejrzyj na sługi Twoje i na dzieła Twoje, i kieruj
synami ich.

Panie, okazując swą mądrość nakazałeś uczniom, żeby nie upodobnili się
do pogan, aby rządzić maluczkimi: „Nie tak będzie wśród was, uczniów
moich, bo Ja jestem jako ubogi. Pierwszy wśród was niech będzie sługą
wszystkich, przełożony niech będzie jako podwładny, najzacniejszy zaś
jako ostatni. Sam bowiem przyszedłem posłużyć zubożałemu Adamowi, i
duszę moją wydać na zbawienie wielu, którzy śpiewają Mi: Chwała
Tobie!”

Stichos Niech będzie światłość Pana Boga naszego nad nami, i dzieło
rąk naszych udoskonal w nas, i dzieło rąk naszych umocnij.

Ton 8: Bracia, lękajcie się przeklęcia uschłego figowca za
niepłodność, przynieśmy godne owoce pokuty Chrystusowi, który daje nam
wielkie miłosierdzie.

Chwała, i teraz. Ton 5: Drugą Ewę znalazłszy w Egipcie wąż podszepnął
słowa, aby mogła pochwycić wdziękami Józefa, ale on zostawiwszy szatę
uciekł od grzechu. Nagi nie wstydził się, jak i pierwszy stworzony
przed upadkiem. Dla Jego to modlitw, Chryste, zmiłuj się nad nami.

Dobrze jest wyznawać Pana i śpiewać Twemu imieniu Najwyższy, głosić o
poranku Twoje miłosierdzie i sprawiedliwość Twoją każdej nocy.

I dalszy ciąg zgodnie ze zwyczajem. Także rozesłanie: Idący na
dobrowolną śmierć dla naszego zbawienia Chrystus, prawdziwy Bóg nasz.
To rozesłanie mówimy we wtorek i w środę.

Niech będzie wiadomym, że w Wielkim Tygodniu na pierwszej i dziewiątej
godzinie nie recytujemy katyzm Psałterza, a odmawiamy jedynie trzy
psalmy, jak zwykle. Natomiast na trzeciej i szóstej godzinie
recytujemy katyzmy Psałterza. Czytamy też wszystkie cztery Ewangelie w
poniedziałek, wtorek i środę.

O trzeciej godzinie dnia paraeklezjarcha uderza w semantron, jak jest
w zwyczaju. Gromadzimy się w cerkwi i śpiewamy trzecią godzinę z
katyzmą i zwykłymi pokłonami. Także troparion: Panie, który o trzeciej
godzinie zesłałeś na Twych Apostołów Najświętszego Twego Ducha, nie
odbieraj Go nam, Dobry, lecz odnów nas, modlących się do Ciebie ze
stichosami oraz: Bogurodzico, Ty jesteś prawdziwą latoroślą, która
zrodziła nam owoc życia, modlimy się do Ciebie, módl się, Pani, ze
świętymi apostołami, aby Bóg zmiłował się nad duszami naszymi, z
trzema pokłonami. Na przyozdobionym pulpicie kładą świętą Ewangelię,
zapalają dwie świece, a wszyscy stoją z odkrytymi głowami. Kapłan
okadza całą świątynię i braci, i czyta Ewangelię. Po skończonym
czytaniu Ewangelii mówimy: Błogosławiony Pan Bóg, błogosławiony Pan z
dnia na dzień, pospieszy nam ku pomocy Bóg naszego zbawienia, Bóg
nasz, Bóg, który zbawia. Mówimy także kontakion dnia: Jakub płacze z
powodu braku Józefa, i zwykłe pokłony. I zaczynamy szóstą godzinę.
Przyjdźcie, pokłońmy się, trzy razy i zwykłe psalmy. Kolejna katyzma.
Także troparion: Chryste Boże, który szóstego dnia o szóstej godzinie,
przygwoździłeś do krzyża śmiały grzech Adama, podrzyj spisy naszych
grzechów i zbaw nas, ze stichosami oraz teotokion: Sami nie mamy
odwagi ze względu na liczne nasze grzechy, ale Ty módl się,
Bogurodzico Dziewico, do Tego, którego zrodziłaś, wiele bowiem może
modlitwa Matki do miłosierdzia Pana, nie odrzucaj próśb grzeszników,
Najświętsza, bowiem miłosierny jest i zbawić może Pan, który zechciał
za nas cierpieć, i trzy pokłony.

Także troparion proroctwa, ton 6:

Zbawco świata, przypadamy do Ciebie ze skruszoną duszą i modlimy się
do Ciebie, Ty bowiem jesteś Bogiem pokutujących.

Prokimenon, Psalm 125, ton 4: Gdy Pan odmienił niewolę Syjonu.
Stichos: Wtedy napełniły się radością usta nasze.

Czytanie Proroctwa Ezechiela (1, 1-21).

Działo się to roku trzydziestego, dnia piątego czwartego miesiąca, gdy
się znajdowałem wśród zesłańców nad rzeką Kebar. Otworzyły się
niebiosa i doświadczyłem widzenia Bożego. Piątego dnia miesiąca – rok
to był piąty od uprowadzenia do niewoli króla Jojakina – Pan skierował
słowo do kapłana Ezechiela, syna Buziego, w ziemi Chaldejskiej nad
rzeką Kebar. Była tam na mnie ręka Pańska. Patrzyłem, a oto wiatr
gwałtowny nadszedł od północy i wielki obłok w nim, i światło wokół
niego oraz blask ognia. A z jego środka promieniowało coś jakby połysk
stopu złota ze srebrem i światło w nim. Pośrodku było coś, co było
podobne do czterech istot żyjących. Oto ich wygląd: miały one postać
człowieka. Każda z nich miała po cztery twarze i po cztery skrzydła.
Golenie ich były proste, nogi upierzone i iskry jak błyszcząca miedź,
i miały lekkie skrzydła. Miały one pod skrzydłami ręce ludzkie po
swych czterech bokach. Oblicza i skrzydła owych czterech istot –
skrzydła ich mianowicie przylegały wzajemnie do siebie – nie odwracały
się, gdy one szły. Każda szła prosto przed siebie. Oblicza ich miały
taki wygląd: każda z czterech istot miała z prawej strony oblicze
człowieka i oblicze lwa, z lewej zaś strony każda z czterech miała
oblicze wołu i oblicze orła. Oblicza ich i skrzydła ich były
rozwinięte ku górze, dwa przylegały wzajemnie do siebie, a dwa
okrywały ich tułowie. Każda posuwała się prosto przed siebie. Szły
tam, dokąd duch je prowadził, a idąc nie odwracały się. W środku
pomiędzy tymi istotami żyjącymi pojawiły się jakby żarzące się w ogniu
węgle, podobne do pochodni, poruszające się między owymi istotami
żyjącymi i światło ognia, i z ognia wychodziły błyskawice. Istoty
żyjące biegały tam i z powrotem jak gdyby błyskawice. Przypatrzyłem
się tym istotom żyjącym, a oto przy każdej z tych czterech istot
żyjących znajdowało się na ziemi jedno koło. Wygląd tych kół i ich
wykonanie odznaczały się połyskiem tarsziszu, a wszystkie cztery miały
ten sam wygląd. Wydawało się, jakby były wykonane tak, że jedno koło
było w drugim. Mogły chodzić w czterech kierunkach, gdy zaś szły, nie
odwracały się idąc. Obręcz ich była ogromna. Przypatrywałem się im i
oto obręcz u tych wszystkich czterech była pełna oczu wokoło. A gdy te
istoty żyjące się posuwały, także koła posuwały się razem z nimi, gdy
zaś istoty podnosiły się z ziemi, podnosiły się również koła.
Dokądkolwiek poruszał je duch, tam szły także koła; równocześnie
podnosiły się z nimi, ponieważ duch życia znajdował się w kołach. Gdy
się poruszały te istoty, ruszały się i koła, a gdy przestawały,
również i koła się zatrzymywały: gdy one podnosiły się z ziemi, koła
podnosiły się również, ponieważ duch życia znajdował się w kołach.

Prokimenon, Psalm 126, ton 4: Jeśli Pan nie zbuduje domu, na próżno
trudzą się budowniczowie. Stichos: Jeśli Pan nie ustrzeże miasta, na
próżno czuwa strażnik.

I czytamy Ewangelię według wskazanego porządku. Po przeczytaniu: Niech
szybko uprzedzą nas łaski Twoje, Panie, albowiem wyniszczeni jesteśmy
bardzo. Pomóż nam, Boże, Zbawco nasz, ze względu na chwałę imienia
Twego. Panie, wybaw nas i oczyść grzechy nasze dla imienia Twego.
Trisagion z pokłonami. Po: Ojcze nasz, kontakion dnia. Panie, zmiłuj
się, czterdzieści razy. I dalej zgodnie ze zwyczajem.

Niech będzie wiadomym: Ewangelię według Mateusza czytamy całą,
podobnie według Marka i według Łukasza, natomiast Ewangelię według
Jana czytamy do początku opisu świętej męki, czyli do słów: Teraz Syn
Człowieczy został otoczony chwałą. Czyta się Ewangelię przez trzy dni,
to znaczy poniedziałek, wtorek i środę, kończąc w środę na dziewiątej
godzinie. Ewangelię według Łukasza dzielimy na trzy części, pozostałe
zaś na dwie. Razem wszystkich czytań jest dziewięć i nic ponadto.
Dziewiąta godzina tych trzech dni nie ma recytacji katyzm Psałterza,
jak już powiedziano. Po trzech psalmach wyznaczony mnich śpiewa:
Chryste Boże nasz, który o dziewiątej godzinie zakosztowałeś śmierci
cielesnej, umartw naszego ciała pokusy, i zbaw nas, ze stichosami.
Chwała, i teraz. Pan, który narodził się dla nas z Dziewicy i
przecierpiał ukrzyżowanie, dobry, śmiercią zniszczył śmierć i jako Bóg
okazał zmartwychwstanie. Nie odrzucaj tych, których stworzyłeś Twą
ręką, okaż Twą przyjaźń do człowieka, miłosierny. Przyjmij
Bogurodzicę, która zrodziła Ciebie, błagającą za nami i zbaw, Zbawco
nasz, biedny lud. I czytanie tetroewangelii. Po czytaniu mówimy: Nie
odrzucaj nas do końca, dla imienia Twego, nie zrywaj Twego przymierza,
nie pozbawiaj nas Twej miłości, dla Abrahama, któregoś umiłował, i dla
Izaaka, Twego sługi, i Izraela, Twego świętego. Trisagion z pokłonami.
Po: Ojcze nasz, kontakion dnia. Także: W królestwie Twoim. I dalszy
ciąg jak zwykle. Odmawiamy także kontakion dnia i dodajemy nieszpory.

W Święty i Wielki Poniedziałek wieczorem,

po wstępnym psalmie zwykła recytacja Psałterza: W mym utrapieniu. Do:
Panie, wołam

do Ciebie, dodajemy dziesięć stichosów i śpiewamy cztery stichery
isomelosy dnia, ton 1:

Pan idący na dobrowolną mękę rzekł po drodze apostołom: „Oto idziemy
do Jerozolimy i Syn Człowieczy zostanie wydany, jak o Nim napisano.
Przyjdźmy więc i my z oczyszczonymi zmysłami i towarzyszmy Mu w
drodze, i ukrzyżujmy się z Nim, umartwmy dla Niego życiowe rozkosze,
abyśmy z Nim ożyli i usłyszeli Jego słowa: Nie po to tylko idę do
ziemskiego Jeruzalem, aby cierpieć, ale wstępuję do Ojca mego i Ojca
waszego, Boga mego i Boga waszego, i wywyższę was w niebieskim
Jeruzalem, w królestwie niebios”.

Ton 5: Wierni, doszedłszy do zbawczej męki Chrystusa Boga, wysławmy
Jego niewypowiedzianą cierpliwość, bowiem w miłosierdziu swoim podnosi
i nas, umarłych przez grzech, jako dobry i Przyjaciel człowieka.

Panie, idąc na męki, umacniałeś Twych uczniów, mówiąc im na osobności:
„Jakże nie pamiętacie moich słów, które już wam powiedziałem? Każdemu
bowiem prorokowi jest napisane, iż będzie zabity jedynie w
Jerozolimie. Teraz zaś zbliżył się czas, o którym wam powiedziałem:
Oto będę wydany w ręce grzeszników i znieważany, przygwożdżą Mnie do
krzyża i pogrzebią, policzając jako umarłego z martwymi. Czuwajcie
jednak! Powstanę po trzech dniach ku radości wiernych i życiu
wiecznemu”.

Panie, nie rozumiejąc niewypowiedzianej tajemnicy Twojej Opatrzności,
matka Synów Zebedeuszowych prosiła Ciebie o danie jej dzieciom
godności doczesnego królestwa. Zamiast nich obiecałeś swym
przyjaciołom pić kielich śmierci, który sam przed nimi wypijesz, jak
mówiłeś, na oczyszczenie grzechów. Przeto śpiewamy Tobie: Zbawienie
dusz naszych, chwała Tobie!

Panie, okazując swą mądrość nakazałeś uczniom, żeby nie upodobnili się
do pogan, aby rządzić maluczkimi: „Nie tak będzie wśród was, uczniów
moich, bo Ja jestem jako ubogi. Pierwszy wśród was niech będzie sługą
wszystkich, przełożony niech będzie jako podwładny, najzacniejszy zaś
jako ostatni. Sam bowiem przyszedłem posłużyć zubożałemu Adamowi, i
duszę moją wydać na zbawienie wielu, którzy śpiewają Mi: Chwała
Tobie!”

Ton 8: Bracia, lękajcie się przeklęcia uschłego figowca za
niepłodność, przynieśmy godne owoce pokuty Chrystusowi, który daje nam
wielkie miłosierdzie.

Chwała, i teraz. Ton 5: Drugą Ewę znalazłszy w Egipcie wąż podszepnął
słowa, aby mogła pochwycić wdziękami Józefa, ale on zostawiwszy szatę
uciekł od grzechu. Nagi nie wstydził się, jak i pierwszy stworzony
przed upadkiem. Dla Jego to modlitw, Chryste, zmiłuj się nad nami.

Także wejście z Ewangeliarzem. Pogodna Światłości.

Prokimenon, Psalm 127, ton 7: Pobłogosławi Ciebie Pan z Syjonu i
będziesz oglądał pomyślność Jerozolimy. Stichos: Błogosławieni
wszyscy, którzy boją się Pana, którzy chodzą drogami Jego.

Czytanie Księgi Wyjścia (1, 1-21).

Oto imiona synów Izraela, którzy razem z Jakubem, ojcem ich, przybyli
do Egiptu. Każdy zaś przyszedł z całą swoją rodziną: Ruben, Symeon,
Lewi, Juda; Issachar, Zabulon i Beniamin: Dan, Neftali, Gad i Aser.
Było zaś wszystkich potomków Jakuba siedemdziesiąt pięć osób. Potem
umarł Józef i wszyscy jego bracia, i całe to pokolenie. A synowie
Izraela rozradzali się, pomnażali, potężnieli i umacniali się coraz
bardziej, tak że cały kraj się nimi napełnił. Lecz rządy w Egipcie
objął nowy król, który nie znał Józefa. I rzekł do ludu swego: „Oto
ród synów Izraela jest bardzo liczny i potężniejszy od nas. Roztropnie
przeciw niemu wystąpmy, ażeby się przestał rozmnażać. W wypadku bowiem
wojny mógłby się połączyć z naszymi wrogami w walce przeciw nam, aby
wyjść z tego kraju”. Ustanowił nad nim przełożonych robót publicznych,
aby go uciskali ciężkimi pracami. Budowano wówczas dla faraona miasta
na składy: Pitom i Ramses, i Heliopolis. Ale im bardziej go uciskano,
tym bardziej się rozmnażał i rozrastał, i umacniał. Potęgowało to
wstręt Egipcjan do synów Izraela. Egipcjanie bezwzględnie zmuszali
synów Izraela do ciężkich prac i uprzykrzali im życie uciążliwą pracą
przy glinie i cegle oraz różnymi pracami na polu. Do tych wszystkich
prac przymuszano ich bezwzględnie. Potem do położnych u kobiet
hebrajskich, z których jedna nazywała się Szifra, a druga Pua,
powiedział król egipski te słowa: „Jeśli będziecie przy porodach
kobiet hebrajskich, to patrzcie na płeć noworodka. Jeśli będzie
chłopiec, to winniście go zabić, a jeśli dziewczynka, to zostawcie ją
przy życiu”. Lecz położne bały się Boga i nie wykonały rozkazu króla
egipskiego, pozostawiając przy życiu nowo narodzonych chłopców. Wezwał
król egipski położne, mówiąc do nich: „Czemu tak czynicie i czemu
pozostawiacie chłopców przy życiu?” One odpowiedziały faraonowi:
„Kobiety hebrajskie nie są podobne do Egipcjanek, one są zdrowe, toteż
rodzą wcześniej, zanim zdoła do nich przybyć położna”. Bóg dobrze
czynił położnym, a lud izraelski stawał się coraz liczniejszy i
potężniejszy.

Prokimenon, Psalm 128, ton 6: Błogosławimy was w imię Pańskie.
Stichos: Często walczyli ze mną od młodości mojej.

Czytanie Księgi Hioba (1, 1-12).

Żył w ziemi Us pewien człowiek imieniem Hiob. Był to mąż sprawiedliwy,
prawy, bogobojny i unikający wszelkiego zła. Miał siedmiu synów i trzy
córki. Majętność jego stanowiło siedem tysięcy owiec, trzy tysiące
wielbłądów, pięćset jarzm wołów, pięćset oślic oraz wielka liczba
służby i miał on wielkie sprawy na ziemi. Był najszlachetniejszym
człowiekiem spośród wszystkich ludzi Wschodu. Synowie jego mieli
zwyczaj udawania się na ucztę, którą każdy z nich urządzał po kolei we
własnym domu w dniu oznaczonym. Zapraszali też swoje trzy siostry, by
jadły i piły z nimi. Gdy przeminął czas ucztowania, Hiob dbał o to, by
dokonywać ich oczyszczenia. Wstawał wczesnym rankiem i składał ofiary
stosownie do ich liczby, i cielca jednego za grzechy, za dusze ich. Bo
mówił Hiob do siebie: „Może moi synowie zgrzeszyli i w myśli swojej
złorzeczyli przeciwko Bogu?” Hiob postępował tak każdego dnia.
Zdarzyło się pewnego dnia, gdy aniołowie Boży udawali się, by stanąć
przed Panem, że i diabeł też poszedł z nimi. I rzekł Pan do szatana:
„Skąd przychodzisz?” Diabeł odrzekł Panu, mówiąc: „Przemierzałem
ziemię i wędrowałem po niej”. Mówi Pan do niego: „A zwróciłeś uwagę na
sługę mego, Hioba? Bo nie ma na całej ziemi drugiego, kto byłby
człowiekiem tak prawym, sprawiedliwym, bogobojnym i unikającym grzechu
jak on”. Odpowiedział diabeł i rzekł przed Panem: „Czyż za darmo Hiob
czci Pana? Czyż Ty nie ogrodziłeś zewsząd jego samego i wnętrze domu
jego, i wszystkich, którzy są wokół niego? Pracy jego rąk
pobłogosławiłeś, jego dobytek na ziemi się mnoży. Wyciągnij, proszę,
rękę i dotknij wszystkiego, co ma! Na pewno Ci w twarz będzie
złorzeczył”. Rzekł Pan do diabła: „Oto wszystko, co ma, daję w twoją
rękę, tylko jego samego nie dotykaj”. I odszedł diabeł sprzed oblicza
Pana.

Także: Niech moja modlitwa wznosi się jak dym. Modlitwa św. Efrema
Syryjczyka.

Ewangelia według Mateusza (24, 3-35).

W owym czasie gdy Jezus siedział na Górze Oliwnej, podeszli do Niego
uczniowie i pytali na osobności, mówiąc: «Powiedz nam, kiedy to
nastąpi i jaki będzie znak Twego przyjścia i końca świata?» I
odpowiadając, Jezus rzekł im: «Strzeżcie się, żeby was kto nie zwiódł.
Wielu bowiem przyjdzie w imię moje, mówiąc: Ja jestem Mesjaszem. I
wielu w zwiodą. Usłyszycie o wojnach i pogłoskach wojennych;
uważajcie, nie trwóżcie się tym. To wszystko musi się stać, ale to nie
wtedy jest koniec. Powstanie bowiem naród przeciw narodowi i królestwo
przeciw królestwu. I będą głody i zarazy, a miejscami trzęsienia
ziemi. Lecz to wszystko jest początkiem boleści. Wtedy wydadzą was na
udrękę i będą was zabijać, i będziecie znienawidzeni przez wszystkie
narody, z powodu imienia mego. Wówczas wielu się zgorszy i będą się
wzajemnie wydawać, i jedni drugich znienawidzą. Powstanie wielu
fałszywych proroków i zwiodą wielu, a ponieważ wzmoże się nieprawość,
oziębnie miłość wielu. Lecz kto wytrwa do końca, ten zbawiony będzie.
A ta Ewangelia o królestwie będzie głoszona po całej ziemi, na
świadectwo wszystkim narodom. I wtedy nadejdzie koniec. Gdy więc
ujrzycie „ohydę spustoszenia”, o której mówi Daniel prorok, zalegającą
miejsce święte – kto czyta, niech rozumie – wtedy ci, którzy są w
Judei, niech uciekają w góry! Kto na dachu, niech nie schodzi, by
zabrać rzeczy z domu. A kto na polu, niech nie wraca, żeby wziąć
płaszcz swój. Biada zaś brzemiennym i karmiącym w owe dni! Módlcie się
przeto, żeby ucieczka wasza nie wypadła w zimie albo w szabat. Będzie
bowiem wtedy wielki ucisk, jakiego nie było od początku świata aż
dotąd i nigdy nie będzie. A gdyby owe dni nie zostały skrócone, nikt
by nie ocalał. Lecz z powodu wybranych owe dni zostaną skrócone. Wtedy
jeśliby wam kto powiedział: „Oto tu jest Mesjasz” albo: „Tam”, nie
wierzcie! Powstaną bowiem fałszywi mesjasze i fałszywi prorocy, i
działać będą znaki wielkie i cuda, by w błąd wprowadzić, jeśli to
możliwe, także wybranych. Oto wam przepowiedziałem. Jeśli więc
powiedzą wam: „Oto jest na pustyni”, nie chodźcie tam!; „Oto wewnątrz
domu”, nie wierzcie! Albowiem jak błyskawica zabłyśnie na wschodzie, a
świeci aż do zachodu, tak będzie z przyjściem Syna Człowieczego. Gdzie
będzie padlina, tam zgromadzą się sępy. Zaraz też po ucisku owych dni
słońce się zaćmi i księżyc nie da swego blasku, a gwiazdy zaczną padać
z nieba i moce niebios zostaną poruszone. I wtedy ukaże się na niebie
znak Syna Człowieczego i wówczas będą narzekać wszystkie narody ziemi,
i ujrzą Syna Człowieczego, przychodzącego na obłokach niebieskich z
wielką i chwałą wielką. I pośle aniołów swoich z trąbą o głosie
potężnym, i zgromadzą wybranych Jego z czterech stron świata, od
jednego krańca nieba aż do drugiego. A od figowego drzewa uczcie się
przez podobieństwo: Gdy gałązki jej stają się soczyste i liście
wypuszczają, poznajecie, że zbliża się lato. Tak i wy, gdy ujrzycie to
wszystko, wiedzcie, że blisko jest, we drzwiach. Zaprawdę, mówię wam:
Nie przeminie to pokolenie, aż się to wszystko stanie. Niebo i ziemia
przeminą, ale słowa moje nie przeminą.

Dalszy ciąg Liturgii uprzednio poświęconych Darów.

Tak samo powinno być w Wielki Wtorek i w Wielką Środę.

Jeśli nie ma Liturgii uprzednio poświęconych Darów, to do: Panie,
wołam do Ciebie, dodajemy połowę sticher: Stichera, ton 1: Pan idący
na dobrowolną mękę (dwa razy), Wierni, doszedłszy do
niewypowiedzianych (dwa razy), Panie, nie rozumiejąc niewypowiedzianej
tajemnicy (dwa razy), Chwała, i teraz. Panie, idąc na męki. Po nich
wejście z Ewangelią. Pogodna Światłości. Także Prokimenon, paremie i
Ewangelia. Także: Pozwól, Panie, ektenia: Dopełnijmy wieczorną
modlitwę naszą do Pana. Na stichownie stichera, ton 5: Panie, okazując
swą mądrość nakazałeś uczniom. Stichos: Do Ciebie wznoszę oczy moje,
który mieszkasz w niebie. Oto jak oczy sług zwrócone są na ręce ich
panów i jak oczy służącej na ręce jej pani, tak oczy nasze ku Bogu,
Bogu naszemu, dopóki nie ulituje się nad nami. I znowu ta sama
stichera. Stichos: Zmiłuj się nad nami, Panie, zmiłuj się nad nami,
albowiem wzgardą jesteśmy nasyceni. Dusza nasza nasycona jest
szyderstwem zarozumialców i wzgardą pyszałków. Ton 8: Bracia, lękajcie
się przeklęcia uschłego figowca. Chwała i teraz. Drugiej Ewie w
Egipcie wąż podszepnął słowa. Także: Teraz pozwalasz odejść. I dalej
jak zwykle, z pokłonami. Po ostatnim trisagionie i po: Ojcze nasz,
mówimy: Panie, zmiłuj się nad nami, dwanaście razy. Najświętsza Trójco
oraz: Niech imię Pańskie będzie błogosławione, i rozesłanie. Tak samo
postępujemy we wtorek i w środę.

W jadalni spożywamy suchy post i tym się zadawalamy. I jak w pierwszy
tydzień tego świętego postu, tak i w te dni należy pościć: w Wielki
Poniedziałek, Wielki Wtorek i Wielką Środę.

Należy wiedzieć, że szósty Sobór Powszechny nakazał wiernym spędzać
dni zbawczej męki w poście, modlitwie i rozrzewnieniu serca.

W tenże Święty i Wielki Poniedziałek wieczorem,

odmawiamy wielkie powieczerze, a na nim trójpieśń kyr Andrzeja z
Krety. Ton 8:

Pieśń 2

Hirmos: Słuchajcie niebiosa i będę głosił, i śpiewał Chrystusowi,
który z Dziewicy przyszedł w ciele.

Pójdziemy z Chrystusem ku górze Oliwnej, tajemnie wraz z apostołami
zamieszkamy razem z Nim.

Zrozum, pokorne moje serce, o czym jest przypowieść o młyńskim
kamieniu, o której wcześniej mówił Chrystus i bądź trzeźwe.

Przygotuj sama siebie, o duszo moja, ku odejściu. Przybliża się
przyjście nieubłaganego Sędziego

Teotokion: Przeczysta Bogurodzico Dziewico, jedyna wysławiona przez
wszystkich, módl się do Twego Syna za sługi Twoje.

Inny kanon. Ton ten sam.

Hirmos: Patrzcie, patrzcie, że ja jestem Bogiem, który z manny uczynił
deszcz i z kamienia wytoczył dawno temu wodę memu ludowi na pustyni,
prawicą potężną i mocą moją.

Zobaczcie, zobaczcie, że ja jestem Bogiem, który przed zaistnieniem
wszystkich oraz przed stworzeniem ziemi i nieba wiem wszystko. Cały
jestem w Ojcu i całego noszę Go w sobie.

Słowem uczyniłem niebo wraz z ziemią. Z Ojcem bowiem byłem i słowem
wszystko noszę jako Słowo, Mądrość, Moc i Obraz, współdziałający i tak
samo działający.

Kto wyznaczył czasy? Kto zachowuje wieki? Kto wszystko określa i
tworzy? Tylko niemający początku i zawsze będący z Ojcem jak zorza w
światłości.

O, niezmierzona Twoja przyjaźni do człowieka, Jezusie! Mówiąc bowiem
nam o końcu czasu ukryłeś czas, wyraźnie wyjaśniwszy jego obrazy.

Wszystko wiesz, wszystko znasz Jezusie jako mający w sobie całą
ojcowską godność Bożą i całego Ducha nosząc w sobie, współtronującego
z Ojcem.

Władco Panie, Twórco wieków, pozwól i nam usłyszeć wtedy święty ów
głos, wołający wybranych Ojca do królestwa niebieskiego.

Chwała. Triadikon: Niemająca początku, niestworzona Trójco,
nierozdzielna Jedności, Trójco będąca i jedyna, Ojcze, Synu i Duchu,
Jedyny Boże, przyjmij śpiew ze zniszczalnych języków, jak z
płomiennych ust.

I teraz. Teotokion: Okazałaś się świętym mieszkaniem Bożym, Dziewico.
W Tobie bowiem ciałem zamieszkał Król niebios, przyszedł piękny,
odtworzywszy w sobie człowieka w Boski sposób.

Katyzma poetycka, ton 2:

Prosomion: Ty, która jesteś źródłem miłosierdzia, Bogurodzico.

Miłosierdziem kierowany, Chryste, dobrowolnie przyszedłeś cierpieć,
Łaskawco, chcąc wybawić nas z cierpień i osądzenia na otchłań. Przeto
opiewając czcigodne Twoje cierpienia sławimy, Zbawco, Twoje niezwykłe
uniżenie.

Pieśń 8

Hirmos: Aniołowie i niebiosa siedzącego na tronie chwały nieustannie
sławią jako Boga, błogosławcie, śpiewajcie i wywyższajcie Go na wieki.

Wszystko słyszałaś, duszo, co Chrystus ogłosił swoim Boskim uczniom,
mówiąc o końcu. Zrozum więc swój koniec, przygotuj się, nadejdzie czas
odejścia.

Poznałaś, niepłodna duszo, przypowieść o złym słudze, ulęknij się i
zadbaj o dar, który przyjęłaś, abyś nie ukryła go w ziemi, ale zaczęła
pomnażać.

Niechaj zajaśnieje świeca, niech przelewa się też olej, jak wówczas
dziewicom współczucie, abyś znalazła, duszo moja, pałac Chrystusowy,
wtedy otwarty.

Ucieczka w sobotę i w zimie, mówi Nauczyciel, przepowiadając burzę
siódmego obecnego wieku, w której swój kres znajdzie jako zima.

Jak szybko przebiega błyskawica, tak wtedy będzie owo budzące bojaźń
przyjście Twego Władcy, duszo moja. Słyszałaś o nim, bądź gotowa i
czuwaj.

Gdy przyjdzie Sędzia z tysiącami i miriadami zastępów anielskich, i
mocy, wtedy jakiż będzie strach, duszo moja, jakaż trwoga, biada mi!
Wszyscy nago staną.

Błogosławimy Ojca i Syna, i Świętego Ducha, Pana.

Triadikon: Jeden Bóg jest Trójcą i ani Ojciec nie zstąpił w synostwo,
ani też Syn nie przemienił się w pochodzenie, lecz zachowane są
właściwości i obaj są Światłością Boga, Trzech sławię na wieki.

I teraz. Teotokion: Modlitwami Bogurodzicy przyjmij naszą modlitwę,
Boże, ześlij Twoje miłosierdzie obficie na wszystkich i daj Twój pokój
ludziom Twoim.

Chwalimy, błogosławimy, kłaniamy się, Panu sławiąc i wywyższając Go na
wieki.

Także katabasja: Aniołowie i niebiosa.

Pieśń 9

Hirmos: Objawione na górze Dawcy Prawa w ogniu i krzewie zrodzenie
zawsze Dziewicy, na nasze zbawieniem, wiernych, w pieśniach
niemilknących uwielbiamy.

Słyszałaś, duszo moja, Sędziego uprzedzającego i nauczającego ciebie o
czasie końca. Bądź gotowa do odejścia, abyś nie została jako
nierozumna odrzucona przez Boga.

Od drzewa figowego, o duszo moja, naucz się o końcu! Gdy będą młode
liście i zakwitnie istnienie, nadejdzie czas żniwa, a ty gdy to
ujrzysz, zrozum, że jest już przy drzwiach.

Któż inny poza Tobą zna Twego Ojca? Bądź kto oprócz Ciebie zna czas
lub dzień? U Ciebie bowiem skarbnice mądrości są wewnątrz, Chryste
Boże.

Wtedy otwarte zostaną księgi, postawione trony, oskarżone czyny, gdy
wszyscy stać będą nago. Nie będą obecni ani świadkowie, ani oszczercy,
bowiem wszystko będzie obnażone przed Bogiem.

Nadchodzi Sędzia wszystkich, prowadzony jest na Sąd, zasiadający na
tronie cherubinów, jako winny jest postawiony przed Piłatem i wszystko
cierpi, aby zbawić Adama.

Przybliżyła się do nas wielka i Boża Pascha. Dwa dni wcześniej
uprzedzająco naucza Chrystus, określając dzień cierpienia, w którym
zostanie przyprowadzony na ofiarę Ojcu.

Przy Twoim krzyżu, Zbawco, stała Matka i widząc Twoje niesprawiedliwe
zabicie, wołała: Biada mi, Dziecię moje! Biada mi, Niezachodząca
Światłości! Zajaśniej Światłością, Słońce Chwały.

Chwała. Triadikon: O jedności święta, Trójca jedyne Bóstwo i Trójco
jedyny Boże, Trójhipostatyczna Istoto jednej czci i nierozdzielna
chwało, wybaw z nieszczęść dusze nasze.

I teraz. Teotokion: Przyjmij Twoją Matkę, Chryste, modlącą się, aby
Jej modlitwami dać pokój światu, umocnić berła królestwa i Twoje
Kościoły zgromadzić w jedno.

Katabasja: Objawione na górze.

Pokłon do ziemi, trisagion i po: Ojcze nasz, kontakion dnia. Także:
Panie mocy, bądź z nami. I dalszy ciąg jak zwykle. I rozesłanie.
