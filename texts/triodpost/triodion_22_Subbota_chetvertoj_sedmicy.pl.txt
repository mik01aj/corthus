W sobotę czwartego tygodnia postu na jutrzni:

Alleluja, i tropariony, ton 2: Apostołowie, męczennicy. Chwała.
Wspomnij nas, Panie. I teraz. Matko święta. Recytacja Psałterza. Także
katyzma poetycka męczennikom według tonu 2. Po Nieskalanych śpiewamy
tropariony: Chór świętych znalazł źródło życia i bramę raju. Po
ektenii katyzma poetycka zmarłym, ton 5: Zbawicielu nasz, daj Twoim
sługom odpoczynek ze sprawiedliwymi i umieść ich w Twoich przybytkach,
jak i jest napisane, nie zważając jako dobry, na ich grzechy
dobrowolne i mimowolne, wszystkie popełnione świadomie i nieświadomie,
Przyjacielu człowieka. Chwała, i teraz. Teotokion: Chryste Boże, który
z Dziewicy zajaśniałeś światu, i przez Nią uczyniłeś nas synami
światłości, zmiłuj się nad nami. Także kanon z Menei i świętego
patrona monasteru oraz czwórpieśń według ich porządku. Czwórpieśń ma
akrostych: Pieśń dla męczenników, kyr Józefa. Recytuje się pieśni
biblijne. Ton 4:

Pieśń 6

Hirmos: Czynami swoimi przez głębinę życiową zstąpiłem do otchłani,
ale jak Jonasz z wieloryba, tak wołam: Wyprowadź mnie z głębi mego
zła, modlę się, Synu Boży i Słowo.

Przekroczyliście granice ciała wielkim cierpieniem, cierpiętnicy,
przecierpiawszy męki i bóle, przeto łagodzicie wszelki ból i smutek
tych, którzy was wspominają.

Z tłumami aniołów łączą się zastępy świętych cierpiętników i błagają
najłaskawszego Boga, aby wybawił nas z licznych grzechów, albowiem
posługujemy Chrystusowi.

Umarłszy i w grobie zasnąwszy podniosłeś martwych i zmarłym w wierze
dajesz bogactwo łaski, Chryste, daj im odpoczynek z wszystkimi
świętymi.

Teotokion: Bóg chcąc przebóstwić człowieka, Czysta, Boże Słowo w
Ciebie wcielił i był widziany jako człowiek, do którego módl się
nieustannie, abyśmy znaleźli miłosierdzie w czasie sądu.

Inny kanon. Poemat kyr Teodora. Ton 4.

Hirmos: Burzą grzechów.

Nie oszczędziliście ciała i krwi, nie czując lęku przed każdą męką, i
nie wyrzekliście się Chrystusa, przeto Chrystus zesłał wam korony z
niebios.

Przyjdźcie, spotkajmy tryumf męczenników, oświećmy się skrzętnie i
zawołajmy w natchnionych przez Boga pieśniach: Zaiste, wy jesteście
zorzami na ziemi, męczennicy Chrystusowi.

Chwała. Triadikon: Sławię Ciebie, Trójco Święta, naturo niemająca
początku, jedynego Boga, jedynego Pana, Trzy Osoby, Ojca, Syna i
Ducha, Niezrodzoną, Zrodzoną, Pochodzącą, takie same i zawsze będące.

I teraz. Teotokion: O, błogosławiono Oblubienico Boża, jak zrodziłaś
bez męża i pozostałaś taką, jak poprzednio? Boga bowiem zrodziłaś, cud
zadziwiający, módl się o zbawienie śpiewających Tobie.

Stichos: Przedziwny jest Bóg w świętych swoich, Bóg Izraela.

Męczennikom: Patrząc na odcinanie waszych członków, sławni męczennicy,
rozkoszowaliście się krwią radując się, przeto módlcie się za nami
gorliwie do Pana.

Stichos: Dusze ich zamieszkają w szczęśliwości.

Boże, który stworzyłeś mnie z ziemi i ożywiłeś mnie, powiedziałeś mi,
że z powrotem wrócę do ziemi, daj odpoczynek Twoim sługom, których
przyjąłeś, i wyprowadź ich ze zniszczenia śmierci.

Katabasja: Burzą grzechów pogrążany, jak trzymany w brzuchu wieloryba,
z prorokiem wołam do Ciebie: Wyprowadź ze zniszczenia życie moje,
Panie, i zbaw mnie.

Kontakion, ton 8: Ze świętymi daj odpoczynek, Chryste, duszom zmarłych
Twoich sług, gdzie nie ma cierpień, smutku i westchnień, lecz życie
nie mające końca.

Ikos: Sam jeden jesteś nieśmiertelny, który stworzyłeś i
ukształtowałeś człowieka, jesteśmy bowiem śmiertelni i z ziemi
stworzeni, i do tejże ziemi powrócimy, jak rozkazałeś. Ty, który mnie
stworzyłeś, rzekłeś do mnie, że jestem ziemią i do ziemi powrócę,
dokąd pójdziemy wszyscy ludzie. Nadgrobny czyniąc płacz śpiewamy
pieśń: Alleluja.

Pieśń 7

Hirmos: Posągowi złotemu nie pokłoniły się dzieci Abrahama, próbowane
jak złoto w tyglu w ognistym piecu, jak w świetlistym pałacu weseląc
się i śpiewając: Błogosławiony jesteś, Boże ojców naszych.

Cierpiętnicy przyoblekli się w Bożą niezniszczalność przez obnażenie
zniszczalnego ciała i stoją teraz przed Tym, który ze względu na nas
przyjął ciało z niezniszczalnej Oblubienicy, przeto przyobleczcie mnie
w świętą szatę, obnażonego przez zło.

Zgromadzenie cierpiętników żyjące wstrzemięźliwością, umocnij nas na
polu bitwy wstrzemięźliwości, aby przejść je bez przeszkód, albowiem
mężnie głosiliście Chrystusa na polu bitwy i ukoronowani stoicie przed
tronem, w duchowych rozkoszach z aniołami.

Boże, modlitwami Twoich świętych męczenników, zmarłe w wierze Twoje
sługi okaż mieszkańcami raju, uczyń ich godnymi duchowej światłości,
nieustannie wołających do Ciebie: Błogosławiony Bóg ojców naszych.

Teotokion: Modlimy się do Ciebie, jedyna łaskawa Dziewico, pobłogosław
nas uciskanych i gorliwie módl się do dobrego z natury Chrystusa,
abyśmy przechodząc czas wstrzemięźliwości pełnili dobro, śpiewając
Jemu: Błogosławiony Bóg ojców naszych.

Inny hirmos: Rozmawiający na górze.

Ty, który wywyższyłeś wszystkich Twoich świętych, ich cudami
zadziwiwszy świat, błogosławiony jesteś na wieki, Panie Boże ojców
naszych.

Przeszliście przez wszystkie rodzaje ran i nie skłoniliście kolan
przed Baalem, otrzymaliście od Boga korony chwały, męczennicy
Chrystusowi.

Chwała. Triadikon: W jednej Trójcy wielbiona naturo Ojcze, Synu i
Duchu, zachowaj śpiewających Tobie, Boże ojców naszych.

I teraz. Teotokion: Dziewico Matko, Najświętsza Pani, jedyna
Orędowniczko przed Bogiem, nie przestawaj modlić się, Władczyni, o
zbawienie nasze.

Stichos: Ku świętym, którzy są na ziemi Jego, Pan całą wolę swą
cudownie nakłoni.

Walczyliście dla nieśmiertelnego Króla i okazaliście doskonałą wiarę w
Niego, krew swoją wylaliście za Niego, męczennicy.

Stichos: Błogosławieni, których wybrałeś i przyjąłeś, Panie.

Tam, gdzie wypływa Twoja światłość życia, umieść tych, których
zabrałeś od spraw czasowych, wierne Twoje sługi, Panie Boże ojców
naszych.

Katabasja: Rozmawiający na górze z Mojżeszem i obraz dziewictwa
objawiający w krzewie, błogosławiony jesteś, Boże ojców naszych.

Pieśń 8

Hirmos: W ogniu płomiennym stoją przed Tobą cherubini i serafini,
Panie, i całe stworzenie śpiewa Tobie piękną pieśń: Śpiewajcie,
błogosławcie, ludzie wywyższajcie Chrystusa, jedynego Stworzyciela, na
wszystkie wieki.

Przesławni cierpiętnicy Chrystusowi i czcigodni w Bogu, wszystkich
śpiewających ku waszej pamięci wybawcie z wielkich grzechów i mąk w
tamtym świecie, przez wasze wielkie modlitwy do Niego.

Święci wybrańcy Chrystusa Boga i zaiste zdecydowane wojsko,
zgromadzenia męczenników, uświęćcie nasz rozum i serce w tych świętych
dniach postu, waszymi świętymi modlitwami.

Panie, wybaw wszystkich, których przyjąłeś z wiarą, od robaka
męczącego, zgrzytania zębów i ciemności zewnętrznej bez światła, i
umieść ich tam, gdzie światłość Twego oblicza, Chryste, jaśnieje na
wieki.

Teotokion: Czysta Bogurodzico, Twoimi modlitwami pozwól nam z serca
pokłonić się czcigodnemu krzyżowi Chrystusa i zobaczyć czcigodne męki,
oczyszczonym z żądz.

Inny hirmos: Ziemia i wszystko, co na niej.

O, dobra przemiano, przez którą znaleźliście w śmierci życie, święci
męczennicy Chrystusowi, nie ulękliście się ognia i miecza, mrozu i
zwierząt, i wołaliście: Śpiewajcie Panu i wywyższajcie na wszystkie
wieki.

W górze chór anielski, a w dole my, zrodzeni z ziemi, sławimy
męczenników Chrystusowych, przedziwne cierpienia i wysiłki waszego
męstwa, błogosławiąc, śpiewając Panu i wywyższając na wszystkie wieki.

Błogosławimy Ojca i Syna, i Świętego Ducha, Pana.

Triadikon: Światłość, Życie i Życia, czczę Ciebie, Ojca i Syna, i
Ducha pochodzącego, jedną naturę, Trzy Hipostazy, Bogu jedynemu
śpiewam, błogosławię Ciebie, śpiewam Tobie, Panie, i wywyższam na
wszystkie wieki.

I teraz. Teotokion: Któż ze zrodzonych z ziemi nie zaśpiewa Tobie,
Nieskalano, czysta gołębico? Ty bowiem zrodziłaś nam wielką Światłość,
bogactwo życia, Jezusa Zbawcę, któremu śpiewamy sławiąc jako Boga i
wywyższając na wszystkie wieki.

Stichos: Przedziwny jest Bóg w świętych swoich, Bóg Izraela.

Sławiąc wasze cudowne wysiłki, męczennicy, błogosławimy Dobroczyńcę i
Boga, i kłaniamy się, gdyż umocnił was na polu walki męczeństwa, i
Jego wywyższamy na wszystkie wieki.

Stichos: Dusze ich zamieszkają w szczęśliwości.

Ty jesteś Panem śmierci i życia, i Bogiem, wywyższasz pobożnie
zmarłych, których umieść w mieszkaniach ze sprawiedliwymi,
błogosławiących, śpiewających Tobie, Panie, i wywyższających na
wszystkie wieki.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Ziemia i wszystko, co na niej, morze i wszystkie źródła,
niebiosa niebios, światłość i ciemność, mróz i upał, synowie ludzcy,
kapłani, błogosławcie Pana i wywyższajcie Go na wszystkie wieki.

Pieśń 9

Hirmos: Albowiem stworzył mnie.

Będąc światłami bez podstępu, cierpiętnicy Chrystusowi, oświećcie
nasze myśli, umocnijcie w spełnianiu świetlistych i czystych Bożych
pragnień.

Jesteście widziani jako oręż zabijający wrogów, odważni cierpiętnicy
Chrystusowi, przeto waszym orędownictwem wybawcie nas od strzał złego.

Daj odpoczynek na łonie Abrahama sługom Twoim, Szczodry, którzy z
wiarą od nas odeszli do najłaskawszego Stwórcy wszystkich.

Teotokion: Umartw poruszenia mego ciała, któraś Boga zrodziła w ciele,
co przewyższa rozum, i daj oświecenie mojej myśli, będąc czystym
obłokiem Światłości.

Inny hirmos: Wszyscy wysławiamy.

Wszyscy opiewamy waszą pamięć, chwalebni męczennicy, widząc wysiłek
waszego świętego cierpienia i zadziwiwszy się wspaniałością, Chrystusa
wysławiamy.

Cierpiący męczennicy mówili jeden do drugiego: Nie będziemy oszczędzać
ciała, przyjdźcie, umrzyjmy za Chrystusa, abyśmy żyli na wszystkie
wieki, nieustannie radując się.

Chwała. Triadikon: O Trójco w jednej naturze, śpiewających Tobie,
Ojcze niezrodzony i Synu zrodzony, i Duchu pochodzący, zachowaj z
Twego miłosierdzia ocalonymi od szkody.

I teraz. Teotokion: Raduj się, najczcigodniejsza Czysta, chlubo
dziewictwa, umocnienie matek, pomocy ludziom i radości świata, Mario
Matko i Służebnico Boga naszego.

Stichos: Przedziwny jest Bóg w świętych swoich, Bóg Izraela.

Chórze świętych, przyjmij moją modlitwę i jak pozwoliłeś mi całować
krzyż, błagaj Chrystusa, aby tak samo pozwolił mi pokłonić się
zbawczej męce.

Stichos: Błogosławieni, których wybrałeś i przyjąłeś, Panie.

Przebacz, daruj, Szczodry, tym, którzy odeszli do Ciebie, Przyjaciela
człowieka, i daj im odpoczynek w mieszkaniach wybrańców, Ty bowiem
jesteś życiem i zmartwychwstaniem.

Katabasja: Wszyscy wysławiamy Twoją przyjaźń do człowieka, Chryste
Zbawco nasz, chwało sług Twoich i korono wiernych, któryś wywyższył
pamięć Twojej Rodzicielki.

Eksapostilarion jest zapisany w drugiej sobocie postu. Do psalmów
pochwalnych dodajemy stichery męczennikom, według tonu. Na stichownie
isomelosy kyr Teofana.

Na Liturgii typika i błogosławieństwa według tonu. Prokimenon lekcji
zmarłym. Lekcja z Listu do Hebrajczyków, perykopa 313, i za zmarłych,
z Listu do Koryntian, perykopa 163. alleluja, za zmarłych. Ewangelia
według Marka, perykopa 31, i za zmarłych według Jana, perykopa 16.
Koinonikon: Radujcie się, sprawiedliwi, w Panu, sprawiedliwym
przynależy chwała. I drugi, za zmarłych: Błogosławieni, których
wybrałeś i przyjąłeś, Panie, pamięć o nich z pokolenia na pokolenie.
