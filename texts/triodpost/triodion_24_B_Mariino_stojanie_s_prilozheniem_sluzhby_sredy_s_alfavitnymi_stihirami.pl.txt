W środę piątego tygodnia postu.

Na jutrzni triadikony. Także 20, 1 i 2 katyzmy Psałterza. Po pierwszej
recytacji Psałterza dwie katyzmy poetyckie krzyżowi z Oktoechosu ze
stauroteotokionami.

Po drugiej recytacji Psałterza katyzma poetycka kyr Józefa, ton 8:

Prosomion: Nakazane tajemnie.

Adam zakosztował drzewa nie ku wspaniałości, spożywszy gorzkie owoce
niewstrzemięźliwości, a Ty wstąpiwszy na drzewo, Szczodry, wybawiłeś
go z okrutnego osądzenia, przeto wołamy do Ciebie: Daj nam
powstrzymywać się od owocu zniszczalności, Władco i czynić Twoją wolę,
abyśmy znaleźli miłosierdzie.

Stauroteotokion: Wcielonego w Twoje czcigodne łono i z Ciebie
zrodzonego, co przewyższa zrozumienie, Czysta, widząc wiszącego na
drzewie pośrodku łotrów, miałaś bolejące łono i macierzyńsko płacząc,
wołałaś: Biada mi, Dziecię moje! Jakże niewypowiedziana jest Twoja
Boża Opatrzność, którą ożywiłeś Twoje stworzenie! Opiewam łaskawość
Twoją.

Po trzeciej recytacji Psałterza katyzma poetycka kyr Teofana, ton 2:

Prosomion: Przeczystej Twojej ikonie.

Opiewając najświętsze drzewo krzyża, kłaniamy się zawsze Twojej
niezwykłej łaskawości, Chryste Boże. Na krzyżu bowiem zniszczyłeś
wrogie moce i dałeś znak wierzącym w Ciebie. Przeto dziękczynnie
wołamy do Ciebie: Pozwól wszystkim w pokoju żyjącym spełnić czas
postu.

Stauroteotokion: Widząc Ciebie, nieskalanego Pasterza, podniesionego
na drzewie, Owieczka macierzyńsko łkając, wołała: Synu, niewdzięczni
ludzie skazali Ciebie na śmierć, któryś rozpostarł obłok nad ich
przejściem. Biada mi, niezamężnej i bezdzietnej! Powstań przeto i
zajaśniej, Słońce, a wysławię się w synach zrodzonych z ziemi.

Kanon z Menei i trójpieśń kyr Józefa. Recytujemy pieśń biblijną. Ton
8:

Pieśń 3

Hirmos: Niebieskiego kręgu najwyższy Stwórco, Panie, i Kościoła
założycielu, Ty mnie umocnij w miłości Twojej, pragnień kresie,
wiernych umocnienie, jedyny Przyjacielu człowieka.

Osądziwszy wrogość swoje ręce rozciągnąłeś na krzyżu, sprawiedliwy
Sędzio, teraz zaś mnie, osądzonego przez grzechy, zbaw syna
marnotrawnego, Zbawco, który zasmucił Ciebie, wielce cierpliwego.

Zapragnąłem zwierzęcego życia rozpalającego namiętności, oddaliłem się
od Twoich przykazań, Zbawco najłaskawszy, stałem się niewolnikiem
obcych i nieczystych obywateli, teraz zaś przyjmij nawracającego się i
zbaw mnie.

Jak niegdyś jąkającemu się otworzyłeś uszy, otwórz uszy mojej duszy,
ogłuchłe przez zwyczaje, i pozwól mi, Jezu, usłyszeć Twoje zbawcze
słowo, jedyny Przyjacielu człowieka.

Teotokion: Zbawcza bramo, moście do Boga, orędowniczko chrześcijan,
przeczysta Władczyni, wzmocnij mnie, Dziewico, otoczonego przez pokusy
życia i strwożonego.

Inny kanon kyr Teodora. Ton 2.

Hirmos: Niepłodny mój rozum.

Ze względu na miłosierdzie zmiłowań wstąpiłeś na krzyż, wyciągnąłeś
mnie z jamy żądz i wzniosłeś, Chryste, na niebiosa.

Rozpostarłeś na krzyżu Twoje dłonie, Chryste, i objąłeś wszystkie
ludy, stojące daleko od Ciebie, aby stały blisko Twego panowania.

Chwała. Triadikon: Trójhipostatyczna jedności, nadprzyrodzona Trójco,
jedno Bóstwo, Ojcze i Synu, i Duchu prawy, zbaw czczących Ciebie.

I teraz. Teotokion: Któż ze zrodzonych z ziemi może godnie wysławić
Ciebie, Dziewico? Ty bowiem wśród niewiast jedyna okazałaś się wybraną
i błogosławioną.

Chwała Tobie, Boże nasz, chwała Tobie.

Podniesiony zostałeś na krzyżu i przebito Twój bok, ze względu na mnie
zakosztowałeś żółci, Jezu, z powodu przestępstwa, które zasmuciło
Ciebie.

Katabasja: Niepłodny mój rozum uczyń płodnym, Boże, sprawco dobra,
ogrodniku dobroci, z Twojej łaskawości.

Pieśń 8

Hirmos: Siedmiokroć rozpalił piec chaldejski prześladowca z wrogości
dla pobożnych, mocą zaś lepszą zbawieni widząc to, do Stwórcy i
Wybawiciela wołali: Dzieci błogosławcie, kapłani zaśpiewajcie, ludzie
wywyższajcie na wszystkie wieki.

Spojrzawszy na mnie niezasypiającym okiem, ulituj się nade mną,
opanowanym przez sen zniechęcenia i pracującego dla snu, dla rozkoszy
na łożu żądz, któryś na krzyżu skłonił Twoją głowę i dobrowolnie
zasnął, rozpędzając ciemność grzechu, Chryste, jako będący Światłością
sprawiedliwości.

Wspaniałym darami upiększyłem się w chrzcie, ale ukochałem nędzę zła i
stałem się obcy Twoim cnotom, nieszczęsny, i odszedłem do dalekiego
kraju zepsucia. Przeto nawróconego przyjmij mnie, Zbawco, odgradzając
Twoim krzyżem na wszystkie wieki.

Odrzuć pijaństwo żądz, duszo, i poszukaj łez, weseląc serce czystym
winem postu, doprowadzając rozkosze do zwiędnięcia i spalając cielesne
troski. Czuwaj dla przygwożdżonego ze względu na Ciebie na drzewie
Chrystusa, współukrzyżuj się z Nim i żyj na wieki.

Teotokion: Najczystsza Rodzicielko Boga, oczyść rany mojej duszy i
grzeszne wrzody, źródłami obmywając z boku Twego zrodzenia i z nich
oczyszczając strumieniami, do Ciebie bowiem wołam i do Ciebie
przybiegam, Ciebie przyzywam, Łaski Pełna.

Inny hirmos: Głosami anielskimi.

Ukrzyżowanemu ciałem i nie ucierpiałemu w Bóstwie Jezusowi śpiewają
aniołowie i my, zrodzeni z ziemi, na wszystkie wieki.

W Twoim ukrzyżowaniu, Chryste, przyjąłeś hańbiącą śmierć, wybawiając
nas przez to ze zniszczenia.

Błogosławimy Ojca i Syna, i Świętego Ducha, Pana.

Triadikon: Jak cherubini śpiewam jedynemu Bóstwu, o Trójco: Święty,
Święty, Święty, niemającemu początku, prostemu i dla wszystkich
nieosiągalnemu.

I teraz. Teotokion: Chwalą Ciebie radośnie wszystkie pokolenia,
Czysta, bowiem zrodziłaś Stwórcę. O, cudzie budzący bojaźń i dzieło
wielce błogosławione.

Chwała Tobie, Boże nasz, chwała Tobie.

Wszystko przecierpiałeś dla mnie jednego, aby mnie zbawić, Chryste,
opiewam Twoje ukrzyżowanie, gwoździe i przebicie, na wszystkie wieki.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Głosami anielskimi na niebiosach sławionego Boga wysławmy,
zrodzeni z ziemi, na wszystkie wieki.

Pieśń 9

Hirmos: Ulękło się tego niebo i ziemi zadziwiły się krańce, albowiem
Bóg objawił się ludziom w ciele i łono Twoje większe było od nieba,
przeto Ciebie, Bogurodzico, chóry aniołów i ludzi wywyższają.

Widząc Ciebie rozpostartym na krzyżu słońce skryło promienie, cała zaś
ziemia z bojaźni zadrżała, Królu wszystkich, widząc dobrowolnie
cierpiącego z natury niecierpiętliwego. Przeto błagam Ciebie, abyś
żądze mojej duszy uleczył, Chryste, jako Lekarz.

Porzuciwszy zbawcze drogi szedłem tymi, które prowadzą do otchłani,
mając wokół głęboką ciemność rozkoszy, ataki żądz i burzę pokus,.
Przeto proszę Ciebie: Zbaw mnie, Chryste, Twoim krzyżem, albowiem
jeden jesteś wielce miłosierny.

Ogarnięty chłodem pokus i zatapiany przez fale żądz, targany burzą
okropnych rozkoszy, osiągnąłem łagodną i cichą głębię postu, Szczodry,
w której kieruj mną Twoim krzyżem ku zbawieniu.

Teotokion: Poczęłaś, Dziewico, bez nasienia i bez cielesnych pragnień
Słowo Boże, które wszystko uczyniło, bez zmiany zrodziłaś Je i bez
macierzyńskich bólów, przeto Ciebie, Bogurodzico, wysławiamy, wyznając
językiem i sercem.

Inny hirmos: Dziedzictwo Twoje, Bogurodzico.

Dobrowolnie przecierpiałeś ukrzyżowanie, Zbawco nasz, aby wszystkim
dać życie, wybawiając od śmierci.

Przez drzewo umarliśmy i przez drzewo krzyża ożyliśmy, na którym
przygwożdżony mój Chrystus uśmiercił mego wroga.

Chwała. Triadikon: Synowi będącemu z Rodzicielem i Duchowi Świętemu
współbędącemu z Nimi, jednomyślnie pokłońmy się.

I teraz. Teotokion: Przesławny cud i budząca bojaźń wieść, gdyż
rodzisz jako Matka, Czysta, i nie poznałaś zepsucia jako Dziewica.

Chwała Tobie, Boże nasz, chwała Tobie.

Opiewam Twoją włócznię, śpiewam także Twoim gwoździom, gąbce, trzcinie
i krzyżowi, którymi mnie zbawiłeś, Jezusie Boże.

Katabasja: Dziewictwo Twoje Bogurodzico nieskalana, którego nie spalił
ogień Bóstwa, uwielbiamy.

Fotagogikon tonu.

Do psalmów światłości dodajemy isomelos, ton 3:

Porzuciłaś wzniosłość cnót, duszo moja, i zstąpiłaś do głębin grzechu,
wpadłszy pomiędzy podstępnych zbójców. Pełna jesteś cuchnących ran,
leżysz porzucona i zakłopotana, przeto zawołaj do Chrystusa Boga,
który za Ciebie dobrowolnie przyjął rany i pozwolił się ukrzyżować:
Zatroszcz się o mnie, Panie, i zbaw mnie.

Inna stichera. Ton 8: Zraniony byłem zbójeckimi myślami, nieszczęsny,
i ledwo byłem żywy, Panie, proroczy zaś chór zlekceważył ledwo żywego
widząc i nieuleczonego przez ludzkie chytrości. Przeto okropnie
cierpiąc w pokorze serca wołam do Ciebie, Chryste Boże: Wylej na mnie,
jako Łaskawy, wielkie Twoje miłosierdzie.

Męczennikom: Niezwyciężeni męczennicy Chrystusowi, którzy
zwyciężyliście oszustwo mocą krzyża i przyjęliście łaskę życia
wiecznego, nie ulękliście się gróźb prześladowców, ranieni mękami
weselicie się i teraz wasza krew daje uleczenie naszym duszom, módlcie
się zbawienie naszych dusz.

Chwała, i teraz. Stauroteotokion: Najczystsza widząc Ciebie ciałem
wiszącego na drzewie, ze łzami wołała mając zranione serce, Słowo:
Gdzie zaszedłeś, najukochańszy mój Jezusie, Synu mój i Panie? Nie
pozostawiaj mnie samej, Chryste, która zrodziłam Ciebie.

Na pierwszej godzinie katyzma trzecia, na szóstej godzinie katyzma
czwarta, na szóstej godzinie katyzma piąta.

Na szóstej godzinie troparion proroctwa, ton 1:

Daj się przebłagać, Panie, bólami świętych, które dla Ciebie
przecierpieli, prosimy, i ulecz wszystkie nasze boleści, Przyjacielu
człowieka.

Prokimenon, Psalm 91, ton 4: Dobrze jest wysławiać Pana i śpiewać
imieniu Twemu, Najwyższy. Stichos: Ogłaszać o poranku miłosierdzie
Twoje i prawdę Twoją każdej nocy.

Czytanie Proroctwa Izajasza (41, 4-14).

Tak mówi Pan: „Ja, Bóg, jestem pierwszy, w ostatnim również jestem!”
Ujrzały narody i ulękły się, drżą krańce ziemi, zbliżają się i
przychodzą. Ty zaś, Izraelu, mój sługo Jakubie, którego wybrałem,
potomstwo Abrahama, którego umiłowałem, Ty, którego pochwyciłem na
krańcach ziemi, powołałem cię z jej stron najdalszych i rzekłem ci:
„Sługą moim jesteś, wybrałem cię, i nie pozostawiłem ciebie”. Nie
lękaj się, bo Ja jestem z tobą, nie trwóż się, bo Ja jestem twoim
Bogiem. Umacniam cię i pomagam tobie, umocniłem cię moją prawicą
sprawiedliwą. Oto wstydem i hańbą okryją się wszyscy sprzeciwiający
się tobie, zostaną unicestwieni i zginą ludzie walczący z tobą.
Będziesz ich szukał, lecz nie znajdziesz tych ludzi, którzy drwią z
ciebie. Unicestwieni będą i nie stanie walczących z tobą. Albowiem Ja,
Pan, Bóg twój, ująłem cię za prawicę mówiąc ci: «Nie lękaj się,
Jakubie, nieboraku Izraelu! Ja cię wspomagam, mówi Nóg twój, który
wybawia ciebie, Święty Izraela.

Prokimenon, Psalm 92, ton 6: Pan zakrólował, w majestat jest
obleczony. Stichos: Obleczony jest Pan, przepasany potęgą.

W środę wieczorem,

zamiast: Ku Panu, recytujemy siódmą katyzmę Psałterza. Do: Panie,
wołam do Ciebie,

dodajemy sticherę isomelos:

Zaczynamy zaś isomelosy od: Niech wpadną we własne sieci grzesznicy,
tam, gdzie ja jeden przejdę bezpiecznie.

Ton 8: Przez moje myśli wpadłem między zbójców, mój rozum został
zniewolony i zostałem ciężko zraniony, nieszczęsny, całą moją duszę
poraniłem, przez co leżę bez cnót na drodze życia. Kapłan zaś widząc
mnie chorego z ranami nieuleczonymi, pogardził i nie spojrzał na mnie,
a lewita neznoszący chorób zgubnych dla duszy, zobaczył mnie i
przeszedł obok, Ty zaś nie przyszedłeś z Samarii, Łaskawco, ale w
Marię wcieliłeś się, Chryste Boże, przez Twoją przyjaźń do człowieka
daj mi uleczenie, wylewając na mnie Twoje wielkie miłosierdzie.

Stichos: Głosem moim do Pana wołam, głosem moim błagam Pana.

Powtarzamy powyższą sticherę.

Stichos: Wylewam przed Nim błaganie moje, zgryzotę moją przed Nim
wyjawiam.

Męczennikom: Jakaż jeszcze cnota i jaka jeszcze pochwała przynależy
świętym? Schylili bowiem szyje przed mieczem ze względu na Ciebie,
który schyliłeś niebiosa i zstąpiłeś. Wylali krew ze względu na
Ciebie, który wyniszczyłeś siebie i przyjąłeś postać sługi. Upokorzyli
się do śmierci, naśladując Twoje ubóstwo. Dla ich modlitw ze względu
na obfitość Twego miłosierdzia, Boże, zmiłuj się nad nami.

Stichos: Kiedy omdlał we mnie duch mój, Ty poznałeś ścieżki moje.

Inne stichery kyr Józefa, ton 8:

Prosomion: Panie, gdy na Sądzie.

Panie, Ty świętych Twoich uczniów okazałeś duchowymi niebiosami. Dla
ich świętego orędownictwa wybaw mnie z ziemskich złości, przez
wstrzemięźliwość zawsze podnosząc rozum, moje myśli ku cierpieniom,
jako Szczodry i Przyjaciel człowieka.

Stichos: Na drodze, po której idę, ukryli sidła na mnie.

Prosomion:

Mając wszyscy czas postu jako współpracownika w Bożym działaniu,
płaczmy z całego serca i zawołajmy do Zbawcy: Dla Twoich uczniów,
Panie wielce miłosierny, zbaw z miłością Tobie śpiewających, jako
Szczodry i Przyjaciel człowieka.

Stichos: Spójrz na prawo i zobacz, nie masz, kto by mnie znał.

Inna stichera kyr Teodora, ton 8:

Prosomion: Chwalebną i przeczystą.

Chwalebni apostołowie, orędownicy świata, lekarze chorych, stróże
zdrowia, w obu nas zachowajcie, przechodzących czas postu. W obu mając
Boże pokojowe usposobienie, rozum chroniąc nie strwożony przez żądze,
abyśmy wszyscy zaśpiewali pieśń zmartwychwstałemu Chrystusowi jako
zwycięzcy.

Stichos: Nie ma dla mnie ucieczki, nikt nie troszczy się o duszę moją.

Inne dwadzieścia cztery stichery wielkiego kanonu, według alfabetu.

Poemat kyr Andrzeja z Krety. Ton 4:

Prosomion: Chciałem łzami.

Całe moje życie roztrwoniłem z nierządnicami i celnikami. Czyż będę
miał siłę w starości kajać się za swoje grzechy, Stwórco wszystkich i
Lekarzu słabych, Panie, zanim nadejdzie kres, niech nie zginę, zbaw
mnie.

Na każdy stichos czynimy trzy pokłony.

Stichos: Wołam do Ciebie, Panie, i mówię: Ty jesteś nadzieją moją,
cząstką moją w krainie żyjących.

Ogarnięty jestem ciężarem beztroski, nurzam się w bagnie, ustrzelony
strzałą Beliara i kalam siebie, stworzonego na obraz. Ty, który
nawracasz beztroskich i zbawiasz grzeszników, Panie, zanim nadejdzie
kres, niech nie zginę, zbaw mnie.

Stichos: Usłysz błaganie moje, gdyż upokorzony jestem bardzo.

Byłem zgorszeniem dla ludzi, jako zrodzony z ziemi czyniłem rzeczy
ziemskie, związałem się węzłem małżeńskim z Twego nakazu i
zgrzeszywszy skalałem moje łoże. Ty, który stworzyłeś mnie z ziemi,
nie pogardzaj Twoim stworzeniem, Panie, zanim nadejdzie koniec, niech
nie zginę, zbaw mnie.

Stichos: Wybaw mnie od mych prześladowców, gdyż są silniejsi ode mnie.

Byłem najemnikiem mojej duszy, myślałem tylko o swoim ciele, zostałem
wystawiony na kpiny demonów, nieprzyzwoicie trudząc się dla rozkoszy.
Oszczędź mnie z Twojej łaskawości, Ty, który odpędzasz demony: Panie,
zanim nadejdzie koniec, niech nie zginę, zbaw mnie.

Stichos: Wyprowadź z ciemnicy duszę moją, abym wysławiał imię Twoje.

Dobrowolnie zgrzeszyłem bardziej od wszystkich, przeto jestem
porzucony, mam wroga mojej duszy, ciała mędrkowanie i ono mnie
omracza. Oświecenie będących w ciemnościach i przewodniku zbłąkanych,
Panie, zanim nadejdzie koniec, niech nie zginę, zbaw mnie.

Stichos: Sprawiedliwi oczekują mnie, aż Ty dasz mi odpłatę.

Żyje – mówi prorok – dusza moja, Panie, i wysławi Ciebie, odszukaj
mnie, zbłąkaną owcę, i połącz z Twoją owczarnią. Daj mi czas pokuty,
abym jęcząc wołał do Ciebie: Panie, zanim nadejdzie koniec, niech nie
zginę, zbaw mnie.

Stichos: Z głębokości wołam do Ciebie, Panie, Panie, usłysz głos mój.

Zgrzeszyłem, zgrzeszyłem, przekroczyłem Twoje nakazy, Chryste Boże,
miłosierny bądź dla mnie, Łaskawco, abym przejrzał wewnętrznymi
oczyma, uniknął ciemności i z bojaźnią zawołał: Panie, zanim nadejdzie
koniec, niech nie zginę, zbaw mnie.

Stichos: Niech uszy Twoje będą uważne na głos modlitwy mojej.

Trapią mnie dzikie zwierzęta, przeto wyrwij mnie od nich, Władco.
Pragniesz bowiem, aby wszyscy ludzie zbawili się i doszli do poznania
prawdy, jako Stwórca i z wszystkimi zbaw też mnie: Panie, zanim
nadejdzie koniec, niech nie zginę, zbaw mnie.

Stichos: Jeżeli będziesz pamiętać o nieprawościach, Panie, Panie, któż
się ostoi? Ale u Ciebie jest oczyszczenie.

Bądź moim uleczeniem, Łaskawco, Wybawicielu i Zbawco mój, nie odrzucaj
mnie, widząc mnie leżącego w nieprawościach i podnieś mnie jako
Wszechwładny, abym i ja głosił Twoje dzieła i wołał do Ciebie: Panie,
zanim nadejdzie koniec, niech nie zginę, zbaw mnie.

Stichos: Dla imienia Twego cierpiałem Panie, cierpiała dusza moja dla
słowa Twego, dusza moja ma nadzieję w Panu.

Ukryłem dany mi talent, jak sługa nierozumny zakopałem w ziemi i
zostałem osądzony jako niepotrzebny, nie mam odwagi dalej prosić
Ciebie, jako łaskawy zmiłuj się nade mną, abym i ja zawołał: Panie,
zanim nadejdzie koniec, niech nie zginę, zbaw mnie.

Stichos: Od straży porannej do nocy, od straży porannej niech Izrael
ma nadzieję w Panu.

Cierpiąca na krwotok wysuszyła jezioro żądz przez dotknięcie się
Twoich frędzli, daj mi odpuszczenie grzechów, przybiegającemu do
Ciebie z niezachwianą wiarą, przyjmij mnie jak ową niewiastę i ulecz
moją chorobę: Panie, zanim nadejdzie koniec, niech nie zginę, zbaw
mnie.

Stichos: Albowiem u Pana jest zmiłowanie i wielkie u Niego wybawienie,
On sam wybawi Izraela ze wszystkich nieprawości jego.

Masz zasiąść na tronie, który słowem stworzyłeś niebo i ziemię.
Wszyscy mamy stanąć przed Tobą, mówiąc Tobie nasze grzechy. Przeto
przed owym dniem przyjmij mnie w pokucie: Panie, zanim nadejdzie
koniec, niech nie zginę, zbaw mnie.

Stichos: Chwalcie Pana wszystkie narody, wysławiajcie Go wszyscy
ludzie.

Wejrzyj łaskawym okiem i bądź mi miłosierny, jedyny Zbawco, daj potoki
uzdrowień mojej biednej i nieszczęsnej duszy, obmyj z brudu moich
czynów, abym zaśpiewał: Panie, zanim nadejdzie koniec, niech nie
zginę, zbaw mnie.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Belial przygotował miecze starając się złowić moją pokorną duszę, ale
Ty przedziwne uczyń mi szczodre oświecenie, rozumem Twego oblicza.
Władczy w mocy, z jego jarzma wyrwij mnie: Panie, zanim nadejdzie
koniec, niech nie zginę, zbaw mnie.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy służącej na
ręce jej pani, tak oczy nasze ku Bogu, Bogu naszemu, dopóki nie
ulituje się nad nami.

Trudziłem się dla wszystkich żądz, porzuciwszy Prawo i Boże Pisma,
całego ulecz mnie Łaskawco, ze względu na mnie stałeś się człowiekiem,
Dobry, nawróć mnie, Szczodry, który niszczysz żądze: Panie, zanim
nadejdzie koniec, niech nie zginę, zbaw mnie.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Nierządnica łzami obmywa przeczyste i czcigodne Twoje nogi,
przekonując wszystkich, aby przybiegać i otrzymywać odpuszczenie
swoich grzechów. Jej wiarę daj także i mnie, Zbawco, abym wołał do
Ciebie: Panie, zanim nadejdzie koniec, niech nie zginę, zbaw mnie.

Stichos do pozostałych sticher: Chwała Tobie, Boże nasz, chwała Tobie.

Oczyść brud mojej duszy, któryś ze względu na mnie wyniszczył siebie i
ciałem stał się Dziecięciem, zesławszy kroplę Twojego miłosierdzia,
słabemu i nieszczęsnemu, Chryste. Obmyj mnie z brudu, ulecz słabego:
Panie, zanim nadejdzie koniec, niech nie zginę, zbaw mnie.

Stichos: Chwała Tobie, Boże nasz, chwała Tobie.

Umocnij moją duszę, Władco, aby do Ciebie przybiegała i Tobie zawsze
pracowała. Jesteś bowiem moją opieką i ochroną, wspomożeniem i pomocą,
pozwól mi, Słowo Boże, z odwagą wołać: Panie, zanim nadejdzie koniec,
niech nie zginę, zbaw mnie.

Stichos: Chwała Tobie, Boże nasz, chwała Tobie.

Bądź moim murem obronnym, Jezusie Zbawco i miłosierny Boże, upadliśmy
bowiem przez zwyczaje i czyny, ale podnieś stworzenie jako Łaskawca i
pogódź się jako Szczodry: Panie, zanim nadejdzie koniec, niech nie
zginę, zbaw mnie.

Stichos: Chwała Tobie, Boże nasz, chwała Tobie.

Byłem synem marnotrawnym, który roztrwonił bogactwo, teraz umieram z
głodu, przybiegam pod Twoją opiekę i jak owego przyjmij mnie, Ojcze
łaskawy, uczyń uczestnikiem uczty, abym wołał do Ciebie: Panie, zanim
nadejdzie koniec, niech nie zginę, zbaw mnie.

Stichos: Chwała Tobie, Boże nasz, chwała Tobie.

Z zawiści przywódca zła pozbawił pierwszego stworzonego raju, na
drzewie łotr mówiąc „Wspomnij” otrzymał raj. Ja zaś z wiarą i
bojaźnią, abyś mnie wspomniał, wołam do Ciebie: Panie, zanim nadejdzie
koniec, niech nie zginę, zbaw mnie.

Stichos: Chwała Tobie, Boże nasz, chwała Tobie.

Wyciągnij do mnie rękę, jak do Piotra, i wyprowadź mnie z głębi, Boże,
dając mi łaskę i miłosierdzie, dla modlitw nieskalanej Matki, która
zrodziła Ciebie bez nasienia, i dla modlitw wszystkich Twoich
świętych: Panie, zanim nadejdzie koniec, niech nie zginę, zbaw mnie.

Stichos: Chwała Tobie, Boże nasz, chwała Tobie.

Przyjmij mnie, śpiewającego każdego dnia, Baranku, który wziąłeś mój
grzech, dusze i ciało nietknięte składam w Twoje ręce, w nocy i w
dzień wołam do Ciebie: Panie, zanim nadejdzie koniec, niech nie zginę,
zbaw mnie.

Chwała. O, niewypowiedziana Twoja łaskawości, najłaskawszy, łagodny
Panie! O, bezgrzeszny i szczodry! Nie odrzucaj mnie od Twego oblicza,
abym i ja dzięki składając, radując się i śpiewając wołał do Ciebie:
Panie, zanim nadejdzie koniec, niech nie zginę, zbaw mnie.

I teraz. Teotokion: O niewypowiedziane zstąpienie! O przedziwne
zrodzenie Cudownego! O, jakże Dziewica nosi Ciebie jako Dziecię na
swoich objęciach, Stwórcę i Boga! Zechciałeś się w Nią wcielić,
Łaskawco Panie, zanim nadejdzie koniec, niech nie zginę, zbaw mnie.

Wejście. Pogodna Światłości.

Prokimenon, Psalm 93, ton 4: Bogiem zemsty jest Pan, Boże zemsty objaw
się. Stichos: Powstań Ty, który sądzisz ziemię, odpłać zapłatę
pysznym.

Czytanie Księgi Rodzaju (17, 1-9).

A gdy Abram miał dziewięćdziesiąt dziewięć lat, ukazał się Pan
Abramowi i rzekł do niego: „Jam jest Bóg Twój. Służ Mi i bądź
nieskalany. Zawrę przymierza moje pomiędzy Mną a tobą i dać ci
niezmiernie liczne potomstwo”. Abram padł na oblicze, a Bóg rzekł do
niego, mówiąc: „Oto moje przymierze z tobą, będziesz ojcem mnóstwa
narodów. Nie będziesz więc odtąd nazywał się Abram, lecz imię twoje
będzie Abraham, bo uczynię ciebie ojcem mnóstwa narodów. Sprawię, że
będziesz niezmiernie płodny, tak że staniesz się ojcem narodów i
pochodzić będą od ciebie królowie. Przymierze moje, które zawieram
pomiędzy Mną a tobą oraz twoim potomstwem po tobie, będzie trwało z
pokolenia w pokolenie jako przymierze wieczne, abym był Bogiem twoim i
twego potomstwa po tobie. I oddaję tobie i potomstwu twemu ziemię, w
którym przebywasz, całą ziemię Kanaan, jako własność na wieki, i będę
ich Bogiem”. I rzekł Bóg do Abrahama: „Ty zaś, a po tobie twoje
potomstwo przez wszystkie pokolenia, zachowujcie przymierze ze Mną”.

Prokimenon, Psalm 95, ton 4: Zaśpiewajcie Panu pieśń nową. Stichos:
Zaśpiewajcie Panu, błogosławcie imię Jego.

Czytanie Księgi Przysłów (15, 20-33; 16, 1-9).

Mądry syn radością ojca, a głupi syn rozdrażnia matkę swoją. Głupi ma
ubogie ścieżki, rozumny idzie prawą drogą. Brak rady unicestwia
zamiary, udają się one, gdzie wielu doradców. Zły go nie posłucha, ani
też nie powie niczego pożytecznego i dobrego dla wszystkich. Dla
mądrego jest droga życia, by uniknąć Otchłani i zbawić się. Pan
rozwala dom pysznych, a miedzę wdowy utwierdza. Obrzydłe są Panu plany
niesprawiedliwe, lecz dobre słowa są czyste. Gubi siebie ten, kto ma
zyski nieprawe, zbawiony będzie, kto darów nie znosi. Jałmużna
oczyszcza grzechy, przez bojaźń Pańską każdy uniknie zła. Prawe serce
rozważa odpowiedź, złością odpowiadają usta występnych. Miłe są Panu
drogi mężów sprawiedliwych, nawet wrogowie bywają ich przyjaciółmi. Od
nieprawych jest Pan daleko, modlitwy prawych On słyszy. Lepsze małe
przyjęcie w sprawiedliwości, niż liczne plony z niesprawiedliwości.
Serce męża niech myśli o sprawiedliwości, aby Bóg umocnił stopy jego.
Oko widzące dobro weseli serce, a dobra nowina wzmacnia kości. Kto
słucha karcenia, zamieszka pośród mądrych. Kto odrzuca karę, ten
nienawidzi siebie, a kto przestrzega karcenia, ten miłuje dusze swoją.
Bojaźń Pańska jest pouczeniem i mądrością, chwała przyjdzie do
pokornych. Człowiecze są zamysły serca, odpowiedź języka od Pana.
Wszystkie czyny pokornego są jawne przed Bogiem i umacnia jego duszę.
Powierz Panu czyny twoje, a spełnią się myśli twoje. Wszystko uczyni
Pan dla pokornych, a bezbożni zginą w dniu nieszczęścia. Nieczysty
jest przed Bogiem każdy pyszałek, kto niesprawiedliwie postępuje, ten
nie jest bez winy. Początkiem dobrej drogi jest czynienie
sprawiedliwości, jest ona przyjemniejsza Panu niż składanie ofiar. Kto
poszukuje Pana, ten znajdzie rozum ze sprawiedliwości. Poszukujący Go
w sprawiedliwości znajdą pokój. Wszystkie czyny Pańskie są
sprawiedliwe, nieprawy będzie się chował w dniu nieszczęścia.

Także: Niech modlitwa moja wznosi się jak dym kadzielny przed Tobą, i
dalszy ciąg Liturgii uprzednio poświęconych Darów.

Jeśli nie ma Liturgii, to na: Panie, wołam do Ciebie, śpiewamy trzy
isomelosy Triodionu i dwadzieścia cztery stichery wielkiego kanonu. Na
stichownie isomelos dnia i męczennikom. Chwała, i teraz. Teotokion.
Prokimenon i czytania.

Na wieczerzy pozwalamy na olej i wino ze względu na trud czuwania.

Małe powieczerze odmawiamy w celach bez pokłonów. Po trisagionie
kontakion z kanonu Andrzeja. Tak samo także na nabożeństwie północnym.
