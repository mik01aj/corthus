W sobotę seropustną, czynimy pamięć wszystkich czcigodnych i mających
Boga w sercu ojców, którzy zasłynęli ascezą.

W piątek wieczorem na nieszporach po wstępnym psalmie zwykła recytacja
Psałterza.

Do Panie, wołam do Ciebie, dodajemy sześć sticher isomelosów,
powtarzając je. Ton 8:

Przyjdźcie, wszyscy wierni, wysławmy chóry czcigodnych ojców,
Antoniego Wielkiego, świetlistego Eutymiusza, każdego z nich i
wszystkich razem. Do nich, jako drugi raj rozkoszy obywatelstwa w
myśli przechodząc, radośnie zawołajmy: To drzewa, które zasadził nasz
Bóg! Zakwitły te owoce niezniszczalnego życia, przyniesione
Chrystusowi, karmiące nasze dusze, z nimi zawołajmy: Mający Boga w
sercu, błogosławieni, módlcie się o zbawienie nasze.

Prosomion:

Raduj się, wierny Egipcie. Raduj się czcigodna Libio. Raduj się
wybrana Tebaido. Raduj się każde miejsce, grodzie i kraino, które
wychowaliście obywateli królestwa niebieskiego, wzmocniliście ich we
wstrzemięźliwości i uciskach, i upragnionych i doskonałych mężów
okazaliście Bogu, a oni okazali się światłością dusz naszych. Sami
duchowo zajaśnieli zorzą cudów i znakami czynów, zajaśnieli na
wszystkich krańcach ziemi, do nich zawołajmy: Błogosławieni ojcowie,
módlcie się o zbawienie nasze.

Prosomion:

Któż ze zrodzonych z ziemi opowie wasze cudowne żywoty, ojcowie całego
świata? Jakiż język opowie święte w duchu wysiłki i wasz pot,
cierpienia cnót, zmęczenie ciała, ataki żądz, w czuwaniach, modlitwach
i łzach? Wy w świecie zaiste zjawiliście się jak aniołowie, sami moce
biesowskie doskonale zrzuciliście, czyniąc cuda i przedziwne znaki.
Przeto módlcie się z nami, błogosławieni, abyśmy otrzymali
nieskończoną radość.

Chwała. Ton 6: Wy, którzyście zachowali nieuszkodzony obraz, mając
rozum za wodza zgubnych żądz, kształtowani przez post, w który według
podobieństwa zdecydowanie weszliście, mężnie pobudziwszy naturę,
starając się gorsze poddać lepszemu i ciało zniewolić przez ducha.
Przeto okazaliście się szczytem życia mniszego, mieszkańcy pustyni,
szybci do wysiłków, którzy ogłosiliście zasady cnót i teraz na
niebiosach, gdy zwierciadło zostało usunięte, czcigodni, oglądacie
Świętą Trójcę, modląc się bezpośrednio za tych, którzy czczą was z
wiarą i miłością.

I teraz. Teotokion tonu 1, kolejny z Oktoechosu. Pogodna Światłości.

Prokimenon, ton 7: Boże, jesteś wspomożeniem moim. Bóg mój,
miłosierdzie Jego uprzedzi mnie. Stichos: Ocal mnie od wrogów moich,
Boże, i od powstających na mnie wybaw mnie.

Czytanie Proroctwa Zachariasza (8, 19-23).

To mówi Pan Wszechmogący: Post z czwartego, post z piątego, post z
siódmego i post z dziesiątego miesiąca niech się zamieni dla domu Judy
w radość, i w wesele i święto przyjemne. Rozweselcie się i umiłujcie
prawdę, i pokój!” Tak mówi Pan Wszechmogący: „W przyszłości przyjdą
jeszcze liczne ludy i mieszkańcy wielu miast. Mieszkańcy pięciu miast
zejdą się do jednego miasta, mówiąc: Pójdźmy pomodlić się przed
obliczem Pana i szukać oblicza Pana Wszechmogącego! Ja także idę!” I
tak liczne ludy i mnogie narody przychodzić będą, aby szukać oblicza
Pana Wszechmogącego w Jerozolimie i ubłagać oblicze Pana. Tak mówi Pan
Wszechmogący: „W owych dniach dziesięciu mężów ze wszystkich narodów
pogańskich uchwyci się płaszcza człowieka z Judy, mówiąc: Chcemy iść z
tobą, albowiem usłyszeliśmy, że z wami jest Bóg”.

Prokimenon, ton 6: Niech Izrael ma nadzieję w Panu, odtąd i na wieki.
Stichos: Panie, serce moje się nie wywyższa, ani też oczy moje nie
patrzą z góry. Pozwól, Panie, w wieczór ten.

Na stichownie isomelos, ton 2:

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy służącej na
ręce jej pani, tak oczy nasze ku Bogu, Bogu naszemu, dopóki nie
ulituje się nad nami.

Oczyśćmy siebie, bracia, ze wszelkiej zmazy ciała i ducha, rozpalmy
lampy naszych dusz umiłowaniem ubóstwa, nie zjadając jeden drugiego
obmową. Nastał bowiem czas, gdy Oblubieniec przyjdzie oddać wszystkim
według ich uczynków. Wyjdźmy naprzeciw Chrystusowi z mądrymi
dziewicami, wołając do Niego słowami łotra: Wspomnij nas, Panie, gdy
przyjdziesz w królestwie Twoim.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Dzięki świętym męczennikom, modlącym się za nami i
śpiewającym Chrystusowi, ustaje wszelkie oszustwo i rodzaj ludzki
zbawia się wiarą.

Chwała. Ton 8: Tłumy mnichów, czcijmy teraz naszych przewodników,
czcigodnych ojców, przez nich bowiem poznaliśmy, jak chodzić krętą
zaiste ścieżką. Błogosławieni jesteście, którzy trudziliście się dla
Chrystusa i zrzuciliście wrogą moc, rozmówcy aniołów, współmieszkańcy
świętych, módlcie się z nimi do Pana, aby zmiłował się nad duszami
naszymi.

I teraz. Teotokion. Prosomion: O przesławny cud!

Raduj się, skarbnico czystości. Raduj się, czyste mieszkanie
niematerialnej Światłości. Raduj się, początku zbawienia naszego.
Raduj się, głoszenie apostołów. Raduj się, chwało męczenników. Raduj
się, spełnienie proroków, Nieskalana. Raduj się, ozdobo ascetów i
mnichów, i zbawienie wiernych.

Także: Teraz pozwalasz.

Po trisagionie mówimy troparion, ton 4:

Boże ojców naszych, który zawsze postępujesz z nami według Twojej
łaskawości, nie zabieraj nam Twego miłosierdzia, ale dla ich modlitw
kieruj w pokoju życiem naszym.

Chwała, i teraz. Teotokion, ton 4: Od wieków ukryta i aniołom nieznana
tajemnica, przez Ciebie, Bogurodzico, będącym na ziemi objawił się Bóg
wcielony w niepomieszanym zjednoczeniu i krzyż dobrowolnie dla nas
przyjął, aby wskrzesiwszy pierwszego stworzonego zbawić od śmierci
dusze nasze..

To samo mówimy na Bóg i Pan, oraz w końcu jutrzni, następnie ektenia:
Zmiłuj się nad nami, Boże, i trzy wielkie pokłony. Niech imię Pańskie
będzie błogosławione, trzy razy. Błogosławię Pana. Zaprawdę godne to
jest, i rozesłanie. I bywa posiłek według zwyczaju, jak jest to
wskazane w środę seropustną. Na powieczerzu śpiewamy w krypcie
grobowej kanon zmarłym według tonu.

W sobotę seropustną na jutrzni,

po sześciu psalmach i pierwszej recytacji Psałterza, katyzmy
poetyckie, ton 8:

Prosomion: Nakazane tajemnie.

Zostaliśmy oświeceni promieniami ojcowskimi i wchodząc teraz do
pięknego raju rozkoszujmy się potokiem słodyczy i patrząc zdziwieni na
ich męstwo, naśladujmy cnoty wołając do Zbawcy: Dla ich modlitw, Boże,
uczyń nas uczestnikami Twego królestwa.

Chwała. Isomelos: Przywódcę mnichów Pawła wraz z mądrym Antonim i
Eutymiuszem wyśpiewujmy wszyscy z pozostałym ojcami i błagajmy ich,
aby do Chrystusa nieustannie modlili się za nami, sprawującymi ich
bożą i świetlistą pamięć i wysławiającymi w pieśniach Zbawcę i Pana.

I teraz. Teotokion. Prosomion: Dzięki składamy Tobie, zawsze Dziewico,
i wysławiamy, Czysta, kłaniamy się Tobie, opiewając Twoje zrodzenie,
Łaski Pełna, nieustannie wołając: Zbaw nas, najłaskawsza Dziewico,
jako dobra i wyrwij nas w czasie doświadczenia ze strasznej władzy
demonów, aby nie zostali zawstydzeni słudzy Twoi.

Po pierwszej recytacji Psałterza katyzma poetycka, ton 4:

Prosomion: Fletów pasterskich.

Wszyscy wysławmy w pieśniach Antoniego wraz z Eutymiuszem i
pozostałymi mającymi Boga w sercu ojcami, tryumfalnie obchodząc ich
pamięć. Oni bowiem modlą się do Pana za całym światem, abyśmy zostali
wybawieni z dawnej klątwy, wyrwani z męki.

Chwała. Inna katyzma poetycka, ton 8:

Prosomion: Nakazujące.

Obchodząc pamięć mających Boga w sercu i poszczących ojców, jak w
kwitnącym raju cnót napełnijmy się wonią słodyczy, bowiem przez
cierpienia znieśli oni pokusy, przez wstrzemięźliwość
podporządkowawszy ciało duchowi i spędzili na ziemi anielski żywot,
przeto stali się godnymi chwały.

I teraz. Teotokion: Błagamy Ciebie, Chryste, abyś dla modlitw Twoich
bezcielesnych aniołów, Poprzednika, uczniów, proroków, męczenników,
ascetów, wszystkich świętych i nieznającej męża Twojej Matki pozwolił
nam chodzić w Twojej Światłości, i uczynił nas godnymi otrzymania
Twego królestwa ze względu na szczodrobliwość Twego miłosierdzia.

Czytamy także słowo świętego Efrema o zmarłych ojcach, podzielone na
trzy części. Psalm 50.

Kanon patrona monasteru na sześć i świętych na osiem. Ton 8.

Recytujemy także: Śpiewajmy Panu.

Pieśń 1

Hirmos: Pieśń zasyłajmy, ludzie, cudownemu Bogu naszemu, który
wyzwolił Izraela z niewoli, śpiewając zwycięską pieśń i wołając:
Śpiewamy Tobie, jedynemu Władcy.

Wszyscy w pieśniach duchowych zgodnie wysławiajmy bożych ojców
naszych, którzy zajaśnieli w wysiłkach, wyrośli w Egipcie, Tebaidzie i
Libii, wszelkim miejscu, grodzie i krainie.

Raduj się, pierwszy nauczyciele mnichów, sławny Antoni, mający Boga w
sercu Ammunie, sławo Nitrii, aniele Arseniuszu, władcy milczenia, i
pełen Ducha Ammonie.

Tryumfuj zaiste naczynie Boże, Agatonie rozmyślający o Bogu,
Achillesie i Ammonie, kwiaty pustyni, Anubiuszu i Alonie, Ammonacie i
Antymiuszu, perły jaśniejące cnotami.

Śpiewać będziemy dzisiaj światłom naszym rozważań, Arysowi i wielkiemu
Apollosowi, kwiatom posłuszeństwa Atrze i Akacjuszowi, a z nimi
współjaśnieje Abakir, jak jakaś jutrzenka.

Górą wzniosłego życia okazał się Auksencjusz, cierpiętnik czystości
Abram Wielki, a z nimi Afrodyzjusz okazał się kolumną
wstrzemięźliwości wraz z Atenodorem.

Wśród poszczących jak gwiazda na niebiosach jaśnieją Ammoniusz i boży
Anina, a z nimi jaśnieją też wielki Antoni i sławny Agapet, a także
inni jaśnieją z nimi.

Świętymi pieśniami pochwalnymi wysławmy wielkiego Atanazego, który
pościł na górze Atos, wielkie światło całego świata, przez modlitwy
którego wszyscy się zbawiamy.

Zaiste życiem przyjemnym Bogu okazaliście raj Kościołowi, o
najmądrzejsi, wszyscy po imieniu błogosławieni ojcowie, którzy za nami
nieustannie modlicie się do Pana.

Przyjdźcie, wierni miłujący męczenników, uczcijmy męczenników
czcigodnymi pieśniami i śpiewamy z wiarą Chrystusowi Bogu naszemu,
wołając i mówiąc: Zaśpiewamy Tobie, jedynemu Władcy!

Chwała. Triadikon: Opiewam trzy Osoby o jednej naturze,
samohipostatyczne: niezrodzonego Ojca, Syna zradzanego i Ducha
Świętego, niemające początku królestwo, władzę, jedno Bóstwo.

I teraz. Teotokion: Raduj się, najświętsza świątynio, runo noszące
Boga, zapieczętowane źródło strumienia nieśmiertelności, zachowaj Twój
gród, Władczyni, od rozlicznych ataków wrogów.

Katabasja: Pieśń zasyłajmy, ludzie, cudownemu Bogu naszemu.

Nie odmawiamy drugiej pieśni z Psałterza, ale śpiewamy: Czcigodni
ojcowie, módlcie się za nami do Boga.

Pieśń 2

Hirmos: Zobaczcie, zobaczcie, że ja jestem waszym Bogiem, przed
wiekami zrodzonym z Ojca i w czasach ostatecznych z Dziewicy poczętym
bez męża, który zniszczył grzech praojca Adama jako Przyjaciel
człowieka.

Napełnijmy się teraz wonnością, jako idący do drugiego raju,
zasadzonych przez Boga cnót postu, który zakwitli we wstrzemięźliwości
i łzach, najczcigodniejsi, przynosząc Bogu różnorakie owocne życie.

Wielki Wissarion ptasie życie przeżył jak anioł, nowy zaś Hiob,
zdecydowany Beniamin, a z nimi światłość Witalis, który nierządnice
zbawiał dla Boga, a z nimi Boży Eutymiusz i sławny Babilas niech będą
wysławieni.

Przez wzniosłość życia stałeś się niebem, Benedykcie, zaś domem
mądrości i pasterzem był Wasjan, a i Bazyli przyjął koronę
posłuszeństwa, zamieszkawszy za życia w grobie i pokazując nam
światłość posłuszeństwa.

Pieśń przynieśmy Gelazemu, zawsze godnemu pamięci królowi cierpień,
oddajmy chwałę Gerasymowi, którego prawość uczcił zwierz przychodząc
do niego ze względu na doskonałość cnoty, chwała też ojcu Germanowi z
Gajusem, mądrym wybrańcem Chrystusowym.

Chwała Tesaloniki Dawid i miły Bogu sławny Daniel niech zostaną
pochwaleni. W wielu cudach, czynie i słowie Daniel ze Sketis, Dij i
Dalmat, przełożeni mnichów, umocnienie wiary.

Gwiazd światłość poskramiający okazał o wiele lepsze dwa światła nam
jaśniejące Domecjana i Domecja, mądrych w Bogu, a z nimi także
nieznanych ojców chwalebnie wysławiajmy.

Nieskończone bogactwo wiernych, weź arkę Pana ze względu na
cierpiących, przyjdźcie pobożnie wierni, zaśpiewajmy męczennikom,
owocnie przyjmując z wiarą uzdrowienia dusz i ciał.

Chwała. Triadikon: Najdoskonalsza jedności, nadboska, hipostatyczna,
trójhipostatyczna, niezrodzony Ojcze i Jednorodzony Synu, Duchu od
Ojca pochodzący i przez Syna objawiony, naturo jedna i istoto,
panowanie i królestwo, zbaw nas wszystkich.

I teraz. Teotokion: Jedyna wprowadziłaś w ludzkość przedziwne
zrodzenie, jedyna podniosłaś naturę ze zniszczenia, bez nasienia
niezniszczalnie rodzące, przeto Ciebie jako Bogurodzicę wszyscy wierni
godnie wysławiamy.

Katabasja: Zobaczcie, zobaczcie.

Pieśń 3

Hirmos: Nie ma Świętego jak Pan i nie ma sprawiedliwego jak nasz Bóg,
którego opiewa całe stworzenie, nie ma bardziej sprawiedliwego niż Ty,
Panie.

Wchodząc do drugiego raju cnót bożych ojców, zakosztujmy zawsze
podawanej duchowej rozkoszy, wiernie ich wysławiając.

Niech uczczona zostanie najjaśniejsza gwiazda Eutymiusz, jutrzenka
Eladiusz, Efrem uduchowiony przez Boga ze sławnym Eulogiuszem, którzy
swymi czynami i cudami oświecili krańce świata.

Bądźcie opiewani pieśniami cudowny Zosimo i najczcigodniejszy
Zachariaszu, Zenonie i Zoelu, a z nimi niech będą uczczeni wielki
Izajasz i sławny Eliasz.

Opiewam najsławniejszego Teodora z Terminy i najświętszego Ennata, a z
nimi wysławiam Teodula i Teona oraz czczę przedziwnego i wielkiego
Teodozego.

Niech będzie sławiony niezwykły pasterz Teoktyst i wspaniały Talazjos,
wielki Teodor zwany Sikeotą, który zajaśniał na ziemi znakami i
wielkimi cudami.

Jaśnieją inne gwiazdy, znowu wspaniały Jan Kolow z trzema jaśniejącym
w drabinie, z innymi też wielkimi chwalebnie zajaśniał.

Zgromadzeni miłośnicy świąt, uczcijmy w pieśniach i śpiewach duchowych
wieczną i najczcigodniejszą pamięć męczenników, zawsze bowiem modlą
się do Chrystusa za naszym rodzajem.

Chwała. Triadikon: Trójco jednoistotna i nadboska jedności, w
rozdzieleniu Osób zjednoczona i jedną mająca naturę, zjednocz nas w
jedno pragnienie Twoich przykazań.

I teraz. Teotokion: Jako arkę uczynioną przez Boga określił Ciebie
Mojżesz, okrytą przez serafinów, Święte Świętych, przedstawiając Twoje
czyste zrodzenie, Dziewico, dająca ciało Chrystusowi.

Katabasja: Nie ma Świętego jak Pan.

Katyzma poetycka, ton 4:

Prosomion: Szybko przybądź.

Chrystus jako Słońce Sprawiedliwości posłał was jak promienie
oświecające ziemię, święci nauczyciele, przeto złością omroczoną moją
duszę oświećcie waszymi modlitwami Bożą Światłością poznania Boga, o
błogosławieni Boga.

Inna katyzma, ton 8:

Prosomion: Mądrości.

Wysławmy, wierni, i wychwalmy w pieśniach łagodność i czystość
Antoniego, wielkie i cudowne życie Eutymiusza, proste oraz milczące
Pawła i Arseniusza, chwałę Teoktysta i wszystkie chóry pozostałych
ascetów, a z nimi opiewajmy ze wszystkimi niewiastami w Bogu mądrymi
dziewicę Eupraksję i zgodnie zawołajmy: Módlcie się do Chrystusa Boga,
aby dał odpuszczenie grzechów świętującym z miłością świętą pamięć
waszą.

Chwała. Prosomion:

Rozerwawszy więzy żądz przylgnęliście do umiłowania dobra i
przyoblekliście się w nadprzyrodzoną chwałę w Chrystusie, znalazłszy
odpoczynek od swoich trudów, przez trudy wstrzemięźliwości
otrzymaliście wyższe życia. Przeto godnie radujecie się wraz z mocami
niebios, mający Boga w sercu nasi ojcowie, wyproście odpuszczenie
grzechów dla świętujących z miłością świętą waszą pamięć.

I teraz. Teotokion. Prosomion:

Ugrzęzłem w błocie grzechów i nie ma we mnie stałości, okrutnie
zatopiła mnie burza moich grzechów, ale jako rodząca Słowo, jedynego
Przyjaciela człowieka, wejrzyj na mnie, sługę Twego, błagam, wybaw z
grzechu i żądz zgubnych dla duszy oraz wszelkiej złości wroga,
Władczyni, abym śpiewał radując się: Módl się do Chrystusa Boga, aby
dał mi odpuszczenie grzechów, Ciebie bowiem mam jako nadzieję, sługa
Twój.

Pieśń 4

Hirmos: Z góry ocienionej, prorok jedynej Bogurodzicy zobaczył w
widzeniu Słowo chcące się wcielić i z bojaźnią wysławiał Twoją moc.

Niech będzie uczczony jako światło okazane światu, boży Hilarion, góra
rozumna wielki Justyn, z nimi niech zostaną uczczeni bardzo sławni
Hieraks i Ibistion, wraz z Józefem.

Zajaśniał życiem Jeremiasz, objawił też wielką moc Ischirion, a z nimi
razem jaśnieją najlepsi Karion, Kopriusz, Kastor i Kasjan.

Dziwię się łagodnym słowom Kallistosa, sławię dobre czyny Wawrzyńca,
wychwalam łagodność Longina oraz czczę cnoty Lota.

Opiewam Leoncjusza jako głębię teologii, Maksyma zaś wyśpiewuję jako
otchłań nauki, piękno Marcjana oraz pokornego i posłusznego Bogu
Marka.

Czczę cnoty Makarego Wielkiego, miejskiej zaś pobożności dobytek jest
głoszony jest z nimi sławny Marek, z Dalmacjojem zaś Mojżesz
Etiopczyk.

Wywyższam czystość i wysiłki Marcjana i Malcha, dobre czyny
zwierzchnika pasterzy Marcela, czczę też wskrzeszającego martwych
Milla.

Nieustannie zanoście modlitwy do Stwórcy, męczennicy Chrystusowi, o
pokój świata i za czczących w pieśniach waszą pamięć.

Chwała. Triadikon: Straszne jest, że jedno i trzy, Bóstwo całe, w
trzech Osobach nierozdzielne: Ojciec bowiem, Syn i Duch Święty jest
wielbiony w jednej naturze.

I teraz. Teotokion: Raduj się, wygodne mieszkanie Boga, raduj się,
arko Nowego Przymierza. Raduj się, naczynie, z którego nadniebiańska
manna dana jest wszystkim ludziom.

Katabasja: Z góry ocienionej.

Pieśń 5

Hirmos: Z mgły żądz jak z głębokiej nocy wybawiając, uczyń mego ducha
godnym czuwania od poranku, proszę, w światłości dnia Twoich
przykazań, Chryste.

Przyjdźcie, zobaczmy zawsze żywe kwiaty raju w Edenie, wyrosłą z mocy
Boga gorliwość ojców, której jedynym sprawcą jest Pan.

Strumieniami słów Nilusa napełniła się każda myśląca dusza, jaśnieje
żywotami Pankracego i Nikona, upiększa się zaś Natanaelem i Nestorem.

Ksenofont z Synomem błyszczą cnotami, oświecając nas, wielki zaś
Porsysiusz, a bardziej jeszcze Onufry. Któż zaś ze zrodzonych z ziemi
godnie wysławi Pimena?

Pambo czynami i słowem godnie niech będzie wysławiony jako wspaniały,
demony zaś powstrzymywał wielce sławny Pupliusz, niech też będzie
sławiony równie świetlisty Pinufry.

Niech zostanie godnie uczczony przesławny zaiste Pafnucy, Pior,
Patermutiusz, prostaczek Paweł, wielki Niturun i wyborny z ojców.

Niech zostanie świetliście pochwalony światło Pachomiusz,
współcierpiący Palamon, boski Petroniusz, a z nimi Pasarion niech
zostanie uczczony boskimi hymnami.

Chwała. Triadikon: Bóstwo jest w trzech Hipostazach, ale w jednej
naturze, w którego imię zostaliśmy ochrzczeni i w które wierzymy:
Ojciec, Słowo i Duch wspólnej natury.

I teraz. Teotokion: Słowem Słowo, co słowo przewyższa, zrodziłaś,
Przeczysta, i nie przestawaj modlić się do Niego, aby zawsze wybawiał
z nieszczęść swoją owczarnię.

Katabasja: Z mgły żądz jak z głębokiej nocy.

Pieśń 6

Hirmos: Przyjmij mnie, Przyjacielu człowieka, ogarniętego przez liczne
grzechy i przypadającego do Twojej łaskawości, jak proroka, Panie, i
zbaw mnie.

Przedziwni, najczcigodniejsi nasi ojcowie, których boże cierpienia,
których walki, których uzdrowienia, któż bowiem bardziej od nich
okazał moc cudów?

Niech zostaną wysławieni przedziwny Rabula i z nim Rufin, także równy
aniołom Syzoj, a z nimi boży Eryd i Siluan.

Niebo poczwórnie jaśniejące objawione zostało na ziemi, dwakroć dwóch
Symeonów jedno imię noszących, z których trzech było na słupach, a
jeden był jurodziwym.

Pośród gwiazd zajaśniał jak słońce uświęcony Saba tym, którym był
przełożony, a z nim oświeca nas czynami Serapion z Sylwanem.

Niech będą opiewani Sarmat i Tymoteusz, Tyfon wraz z Hyperechiem i
Farmufił, Fokas, Charyton, Foj i najmędrszy Flor.

Święte i sławne mnóstwo ojców, zapamiętanych i nieznanych, wybawcie z
nieszczęść tych, którzy z miłością czczą waszą pamięć.

Chwała. Triadikon: Ciebie, nadprzyrodzona Trójco niemająca początku i
Boska jedności, opiewam Światłość i Światłości, Życie i Życia, Rozum,
Słowo, Ducha Świętego, a Świętego przecież jedynego Boga.

I teraz. Teotokion: Rozraduj się Praojcze Jesse, z Twego korzenia
wyrósł bowiem z czcigodnej Dziewicy kwiat życia, zbawiając świat,
Chrystus Bóg.

Katabasja: Przyjmij mnie, Przyjacielu człowieka.

Kontakion, ton 8:

Prosomion: Jako pierwociny.

Jako głosicieli pobożności i poskromicieli bezbożności pełnych Ducha
ojców sobór oświecił krąg pod słońcem, przeto przez ich modlitwy w
świecie doskonałym zachowaj, Panie, Ciebie sławiących i
wywyższających, śpiewających Tobie: Alleluja.

Ikos: Wejrzałem w myślach na piękne żywoty, widząc to, co się
wydarzyło, i wymierzywszy ich bóle, skalałem ludzkie życie, was bowiem
jedynych wywyższam, którzy wybraliście lepszą cząstkę, pragnąc
Chrystusa i przebywania z Nim, zawsze śpiewając z prorokiem Dawidem:
Alleluja.

Synaksarion:

Stichosy: Duszom ascetów, których pamięć zawsze trwa,

Jako ofiarę przynoszę słowa pokuty.

Dla modlitw wszystkich Twoich ascetów, Chryste Boże nasz, zmiłuj się
nad nami. Amen.

Pieśń 7

Hirmos: Ten, który dzieci zrosił w piecu i rodzącą Ciebie zachował
jako Dziewicę także po zrodzeniu, błogosławiony jest Bóg ojców
naszych.

Przyjdźcie, przynieśmy godne pieśni niewiastom, które żyły ascetycznie
i podobnie aniołom, dla ich modlitw zawołajmy: Boże, zbaw nas
wszystkich!

Niech zostaną uczczone nosząca Chrystusa Briena z bożą Fewronią i
niech będą wysławione z Tomaidą, Hiereją i Platonidą, a z nimi także
wierna Melania.

Chwała anielsko mądrym Eupraksjom z dwoma Teodorami i najbogatszymi
Anastazjami, śpiew im i nieustanna chwała, które cudownie posłużyły
Bogu.

Maria Egipska jest w świecie światłością i nazwana Marinem okazała się
gwiazdą dla świata, a Eufrozyna słońce rozjaśniła cnotami.

Teodula w żywocie została okazana jako ogień, Teodota i Julita
rozświecają post, a wraz z nimi jaśnieje czynami najbogatsza Izydora.

Niech teraz zostanie uczczona cnotliwa Maryna wraz z wielką Matroną,
niech będą pochwalone w pieśniach jako mądre Synklityka i Sara z
Justyną.

Niech zostanie wysławiona anioł Pański Pelagia i światło pokuty
Taisja, i jeśli jeszcze jakaś inna zajaśniała wśród niewiast w
poszczeniu.

Chwała. Triadikon: Z Synem Ojcu pokłońmy się i Duchowi Świętemu,
jednakowo sławiąc z wiarą zawołajmy: Chwała Tobie, Trójco Jedyna, Boże
nasz.

I teraz. Teotokion: Błogosławiona Bogurodzico Dziewico, któraś
zrodziła Zbawcę świata i Władcę, módl się do Niego, aby zawsze litował
się nad duszami naszymi.

Katabasja: Ten, który dzieci zrosił w piecu.

Pieśń 8

Hirmos: Na górze świętej wysławionego i w krzewie ogniem zawsze
Dziewicy Mojżeszowi tajemnicę objawiającemu, Panu śpiewajcie i
wywyższajcie na wszystkie wieki.

Pasterze i mądrzy nauczyciele, hierarchowie Kościoła Chrystusowego, z
ascetami wszyscy zaśpiewajmy, Panu śpiewając i wywyższając na
wszystkie wieki.

Niech będzie godnie opiewany Bazyli Wielki, a z nim zaiste wielce
cierpiący Atanazy, wraz z Grzegorzem kierującym wszystkimi w teologii.

Wysławmy Jana złotem mówiące usta z Cyrylami mądrymi w Bogu kolumnami,
a także Hezychiusza, drugiego teologa z głoszącym Boga i bożym
Melecjuszem.

Chwała Grzegorzowi z Nyssy z dwoma cuda czyniącymi ojcami i niech będą
wyśpiewani na wieki najmędrszy w Bogu Epifaniusz z jaśniejącym
światłem Amfilochem.

Wyśpiewajmy chwałę kapłanów Mitrofana z Nektariuszem, Attykiem,
Gennadiuszem, a z nimi także Anatola, żywe światła, wraz z
najmędrszymi Euzebiuszem i Proklosem.

Opiewam świętego kaznodzieję Mikołaja, zaiste miodoustego Sofroniusza
z Eulampiosem i Diadocha wraz z Eustacjuszem i Juwenaliuszem,
najwyższymi ojcami.

Błogosławimy Ojca i Syna, i Świętego Ducha, Pana.

Triadikon: Jako jedną w naturze opiewam Ciebie, czczę jako Trójcę
Osób, Ojcze, Synu i Duchu Najświętszy, sławiąc na wieki niemającą
początku władzę Twego królestwa.

I teraz. Teotokion: Ty okazałaś się bożą górą, Bogurodzico, w której
Chrystus zamieszkawszy, bożymi świątyniami uczyni śpiewających: Panu
śpiewajcie i wywyższajcie na wszystkie wieki.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Na górze świętej wysławionego.

I recytujemy Czcigodniejszą od cherubinów.

Pieśń 9

Hirmos: Objawione na górze Dawcy Prawa w ogniu i krzewie zrodzenie
zawsze Dziewicy na nasze, wiernych, zbawienie, nieustannymi pieśniami
wywyższamy.

Któż wypowie odwagę Ambrożego. Któż wypowie mądrość Hieroteusza i
stałość Aleksandra w Bogu, mądrych ojców w wierze?

Niech zostaną wyśpiewani jako światła Boże Tedym boży, mający Boga w
sercu Spirydion z Antypatrem, Pambą, Paladiuszem, Nonem, Hieronimem i
najczcigodniejszym Germanosem.

Niech będzie uczczony znający wiele niebieskich tajemnic Dionizy,
wielce cierpiący Klim, Flawian i wielki Paweł, pierwsi głosiciele
Wyznania.

Niech będzie opiewany Michał Synadzki z Tarazjuszem, Nikifor zaś z
Teodorem, i Teofan, zaiste z imienia święty, obrońcy ikon
Chrystusowych.

Niech zostaną wysławieni zaiste noszący Boga Piotr i Ignacy jako
apostołowie Chrystusowi, którzy wiele wycierpieli, niech będą opiewani
wraz z Polikarpem i Cyprianem, męczennikami Chrystusa.

Wszyscy czcigodni ojcowie i przełożeni w Panu wraz z kapłanami
męczennikami i świętymi niewiastami, znani i nieznani, módlcie się o
zbawienie dusz naszych.

Chwała. Triadikon: Jedyny w Trójcy Boże, chwała Tobie nieustannie,
chociaż bowiem i Bogiem każdy, to jeden jesteś naturą, Ojciec, Syn i
Duch, o trójświatłych cechach.

I teraz. Teotokion: Krzew gorejący ogniem i niespalający się ujrzał
dawno temu Mojżesz na górze synajskiej, przyjmujące Boga Twoje łono,
Dziewico przyjmująca niezniszczalny ogień.

Katabasja: Objawione na górze Dawcy Prawa.

Eksapostilarion. Prosomion: Niewiasty, usłyszcie.

Wy, którzy wyrzekliście się świata i wzięliście krzyż, mnóstwo
czcigodnych ojców z chórami męczenników, zgromadzeniami hierarchów i
wielkim tłumem niewiast, rozweselcie nas, abyśmy godnie wyśpiewali
waszą najświętszą pamięć.

Chwała, i teraz. Prosomion: Z uczniami wejdźmy.

Wysławmy świetliście w pieśniach ojców mających Boga w sercu i
przełożonych kapłanów, którzy zajaśnieli w poście, wraz z czcigodnymi
niewiastami i chórami kapłanów męczenników, abyśmy uświęcili się ich
modlitwami oraz modlitwami Bogurodzicy i właściwie przebyli bieg
postu.

Do psalmów pochwalnych dodajemy cztery stichosy i śpiewamy stichery,
ton 8:

Prosomion: W Edenie raj.

Uwielbiajmy, wierni, całe mnóstwo ojców, które godnie pościło,
wychwalmy też w pieśniach hierarchów Chrystusowych, jednomyślnie w
Bogu, bracia, we wstrzemięźliwości bowiem żyli i w czystym poście oraz
wyjaśnili nam Ewangelię Chrystusową. Z nimi wysławmy mające Boga w
sercu i świetliste niewiasty, których życie naśladujmy w duszy, abyśmy
znaleźli tam przebaczenie grzechów.

Pochwalmy chwalebnie, bracia, jako dobrze żyjących tych, którzy
świetliście zajaśnieli w poście: do życia wiecznego pobożnie przeszli
w radości, ku wiecznemu i błogosławionemu odpoczynkowi, podążyli tam
przez cnoty i pobiegli, gdzie cześć dla prawa, godnie ich uczcijmy,
abyśmy dla ich modlitw otrzymali miłosierdzie od Boga, wieczną radość
i chwałę, oraz zostali wybawieni z nieubłaganych mąk.

Módl się do jedynego dobrego i szczodrobliwego Pana chórze wszystkich
hierarchów, zgromadzenie ascetów, poszczących i czcigodnych niewiast,
którzy pobożnie żyli otoczeni łaską, aby szczodrobliwy Pan ulitował
się Bad nami i wybawił z osądzenia ze względu na wasze modlitwy i dał
słodycz przyszłego wieku, radując się nieustannie na wieki wieków i
nieustannie śpiewając pochwalną pieśń Dawcy Życia.

Wierni, dzisiaj jest spaniała boża uroczystość, zaklaszczmy w dłonie
ku pamięci świętych hierarchów, poszczących, kapłanów męczenników oraz
czcigodnych i pobożnych niewiast. Prawdziwie pogardzili oni rzeczami
zniszczalnymi i czasowymi jako pajęczyną i mieli je za nawóz, aby
otrzymać Chrystusa i Jego królestwo oraz te boże rzeczy, których oko
nie widziało, ani ucho nigdy nie słyszało. Dla ich modlitw, Boże,
wybaw ze zniszczenia dusze nasze.

Chwała. Isomelos, ton 6: Na całą ziemię rozejdzie się głoszenie
pouczeń waszych, czcigodni ojcowie, przeto na niebiosach znaleźliście
zapłatę za wasze trudy, którzyście zniszczyli pułki demonów, osiągnęli
chóry aniołów, których życie nieskalane naśladowaliście gorliwie,
mając odwagę przed Panem wyproście pokój dla dusz naszych.

I teraz. Teotokion: Bogurodzico, Ty jesteś prawdziwą latoroślą, która
zrodziła nam owoc żywota, do Ciebie modlimy się, módl się, Władczyni,
z Apostołami i wszystkimi świętymi, aby zmiłowano się nad duszami
naszymi.

Wielka doksologia, ektenia i rozesłanie.

Na Liturgii typika oraz z kanonu pieśni trzecia i szósta. Prokimenon,
ton 4: Niech się weselą święci w chwale i niech się radują na łożach
swoich. Stichos: Niech wysławienie Boga będzie w ustach ich. Lekcja
dnia z Listu do Rzymian, perykopa 115. Druga ascetom, z Listu do
Galatów, perykopa 213. Alleluja, ton 2: Zasadzeni w domu Pańskim,
zakwitną na dziedzińcach Boga naszego. Stichos: Weselcie się w Panu i
radujcie się sprawiedliwi. Ewangelia według Mateusza, perykopa 16. I
ascetom, perykopa 43. Koinonikon: Radujcie się, sprawiedliwi, w Panu,
prawym przynależy chwała. Alleluja, trzy razy.
