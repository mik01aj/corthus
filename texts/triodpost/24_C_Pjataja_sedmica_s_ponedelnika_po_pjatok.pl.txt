W czwartek piątego tygodnia postu,

uderzamy w semantron o czwartej godzinie nocy i gdy zgromadzimy się w
cerkwi, kapłan rozpoczyna jak zwykle. I mówimy: Królu Niebieski,
trisagion i Ojcze nasz, Panie zmiłuj się, dwanaście razy. Chwała, i
teraz. Przyjdźcie, pokłońmy się i Psalmy 19 oraz 20, zwykłe tropariony
i ektenia. Następnie mówimy sześć psalmów jutrzni i po psalmach
śpiewamy Alleluja i triadikony według tonu. Recytujemy ósmą katyzmę
Psałterza, a także katyzmy poetyckie Oktoechosu. Czytamy też żywot
świętej Marii, podzielony na dwie części. Psalm 50. Nie recytujemy
pieśni biblijnych. Zaczynamy powoli wielki kanon, ze skruszonym sercem
i głosem, czyniąc na każdy troparion trzy pokłony.

Wielki kanon.

Poemat świętego Andrzeja z Krety. Ton 6.

Pieśń 1

Hirmos: Wspomożyciel i obrońca stał się moim zbawieniem, to mój Bóg i
wysławię Go, Bóg Ojca mego i wywyższę Go, chwalebnie bowiem się
wysławił.

Zmiłuj się nade mną, Boże, zmiłuj się.

Od czego zacząć mam opłakiwanie czynów nieszczęsnego życia mego? Jakiż
początek skardze żałosnej teraz poczynię, Chryste? O Miłosierny,
udziel win moich odpuszczenia!

Zmiłuj się nade mną, Boże, zmiłuj się.

Idź, nieszczęsna duszo wraz z twoim ciałem, wyznaj winy Stworzycielowi
wszystkiego, porzuć wreszcie poprzednie bezsensowne życie i przynieś
Bogu łzy w pokucie.

Zmiłuj się nade mną, Boże, zmiłuj się.

Praojca Adama w przestępstwach przewyższyłem i uznaję, żem sam się
ogołocił z Boga, wiecznego królestwa i ze szczęścia, z powodu moich
grzechów.

Zmiłuj się nade mną, Boże, zmiłuj się.

Biada mi, nieszczęsna duszo, dlaczego upodobniłaś się do pierwszej
Ewy? Źle popatrzyłaś, okrutnie zostałaś zraniona, dotknęłaś drzewa i
zuchwale spożyłaś nierozumny pokarm.

Zmiłuj się nade mną, Boże, zmiłuj się.

Zamiast Ewy zmysłowej duchowa powstała we mnie Ewa rodząc w ciele
pożądliwy zamysł obiecujący słodycz i zawsze przynoszący przy
skosztowaniu gorycz.

Zmiłuj się nade mną, Boże, zmiłuj się.

Słusznie Adam został wypędzony z Edenu, bowiem nie zachował jedynego
Twego, Zbawco, przykazania. Cóż zaś ja powinienem przecierpieć, skoro
bez przerwy odrzucam życiodajne Twe słowa?

Zmiłuj się nade mną, Boże, zmiłuj się.

Przekroczyłem zabójstwo Kaina ze świadomą samowolą poprzez ożywienie
grzesznego ciała, i stałem się zabójcą duszy, walcząc z nią mymi złymi
czynami.

Zmiłuj się nade mną, Boże, zmiłuj się.

Sprawiedliwości Abla nie naśladowałem, Jezu, nigdy nie przyniosłem
Tobie przyjemnych darów, ani też czynów miłych Tobie, ani czystej
ofiary, ani nieskalanego życia.

Zmiłuj się nade mną, Boże, zmiłuj się.

Jak Kain, tak i my, nieszczęsna duszo, przynieśliśmy Stwórcy
wszystkiego ofiarę skalaną, nieczyste czyny i niepotrzebne życie, i
dlatego też zostaliśmy osądzeni.

Zmiłuj się nade mną, Boże, zmiłuj się.

Proch ożywiwszy jak źródło, Ty dałeś mi ciało i kości, dech i życie,
przeto, Stwórco mój, Zbawco mój i Sędzio, przyjmij mnie pokutującego.

Zmiłuj się nade mną, Boże, zmiłuj się.

Tobie, Zbawco, wyznaję grzechy, które uczyniłem, rany duszy i ciała
mego, wewnętrzne mordercze zamysły, dane mi w złodziejski sposób.

Zmiłuj się nade mną, Boże, zmiłuj się.

Chociaż zgrzeszyłem, Zbawco, to jednak wiem, że jesteś Przyjacielem
człowieka, karzesz ze współczuciem i płomiennie okazujesz
miłosierdzie, patrzysz na płaczącego i jak ojciec pośpieszasz wezwać
syna marnotrawnego.

Zmiłuj się nade mną, Boże, zmiłuj się.

Porzuconego przed wrotami Twymi, Zbawco, chociaż w starości nie zrzuć
mnie do piekła jako nieużytecznego, ale przed końcem daj mi
odpuszczenie grzechów jako Przyjaciel człowieka.

Zmiłuj się nade mną, Boże, zmiłuj się.

Zgodnie z mymi zamysłami jestem tym człowiekiem, który wpadł między
zbójców. Teraz cały jestem przez nie poraniony i pokryty bliznami, ale
Ty sam, Chryste Zbawco, przyjdź i ulecz mnie.

Zmiłuj się nade mną, Boże, zmiłuj się.

Kapłan zobaczywszy mnie, przeszedł obok, i lewita widząc mnie w
biedzie, obnażonego, nie zauważył, ale Ty, Jezu, który zajaśniałeś z
Dziewicy, przyjdź i ulituj się nade mną.

Zmiłuj się nade mną, Boże, zmiłuj się.

Baranku Boży, który wziąłeś grzechy wszystkich, zabierz ze mnie
ciężkie brzemię grzechów i jako miłosierny daj mi łzy pociechy.

Zmiłuj się nade mną, Boże, zmiłuj się.

Czas pokuty, przychodzę do Ciebie, mego Stwórcy, zabierz ze mnie
ciężkie brzemię grzechów i jako miłosierny daj mi łzy pociechy.

Zmiłuj się nade mną, Boże, zmiłuj się.

Nie brzydź się mną, Zbawco, nie odrzucaj od Twego oblicza, zabierz ode
mnie ciężkie brzemię grzechu i jako łaskawy daj mi odpuszczenie
grzechów.

Zmiłuj się nade mną, Boże, zmiłuj się.

Moje grzechy dobrowolne i mimowolne, jawne i ukryte, znane i nieznane,
wszystkie przebaczywszy jako Bóg oczyść i zbaw mnie.

Zmiłuj się nade mną, Boże, zmiłuj się.

Przykazania Twe, Chryste, od młodości miałem w pogardzie, beztroski i
lekkomyślny przeszedłem przez życie. Dlatego wołam do Ciebie, Zbawco:
U kresu życia zechciej mnie ocalić!

Zmiłuj się nade mną, Boże, zmiłuj się.

Roztrwoniłem bogactwo me w grzechu, obce są mi święte uczynki dobra,
czując jednak głód wołam do Ciebie: Źródło miłosierdzia, Zbawco, zbaw
mnie!

Zmiłuj się nade mną, Boże, zmiłuj się.

Przypadam do Ciebie, Jezu, zgrzeszyłem przed Tobą, zabierz ze mnie
ciężkie brzemię grzechów i jako miłosierny daj mi łzy pociechy.

Zmiłuj się nade mną, Boże, zmiłuj się.

Nie wchodź ze mną w sąd, ważąc me czyny, badając słowa i ujawniając
dążenia, ale w miłosierdziu Twym gardząc mymi złymi czynami zbaw mnie,
o Wszechmocny!

Inny kanon, ku czci czcigodnej naszej matki Marii Egipskiej. Ton i
hirmos ten sam.

Akrostych: Ty, czcigodna Mario, pomagaj.

Czcigodna Matko Mario, módl się za nami do Boga!

Daruj mi posłaną Tobie z wysoka przez Bożą Opatrzność świetlistą
łaskę, abym uniknął mroku żądz i gorliwie opiewał, Mario, wspaniałe
czyny Twego życia.

Czcigodna Matko Mario, módl się za nami do Boga!

Poddawszy się Boskim przykazaniom Chrystusa, przystąpiłaś do Niego
porzuciwszy niepowstrzymane dążenie do rozkoszy i wszystkie cnoty
najpobożniej, jak jedną, wypełniłaś.

Czcigodny Ojcze Andrzeju, módl się za nami do Boga!

Modlitwami Twoimi wybaw nas, sławny Andrzeju, z nieczystych żądz i
okaż nas teraz, prosimy, wspólnikami królestwa Chrystusowego, z wiarą
i miłością śpiewających Tobie.

Chwała. Triadikon: Trójco nadprzyrodzona, czczona w Jedności, zabierz
ze mnie ciężkie brzemię grzechów i jako miłosierna daj mi łzy
serdecznej skruchy.

I teraz. Teotokion: Bogurodzico, nadziejo i obrono śpiewających Tobie,
zabierz ze mnie ciężkie brzemię grzechów i jako czysta Władczyni
przyjmij mnie, kajającego się.

Pieśń 2

Hirmos: Słuchajcie niebiosa i będę głosił, i śpiewał Chrystusowi,
który z Dziewicy przyszedł w ciele.

Zmiłuj się nade mną, Boże, zmiłuj się.

Słuchajcie niebiosa i będę głosił , ziemio usłysz głos kajającego się
przed Bogiem i wysławiającego Go.

Zmiłuj się nade mną, Boże, zmiłuj się.

Wejrzyj na mnie Boże, Zbawicielu mój, Twoim miłosiernym okiem i
przyjmij moje płomienne wyznanie.

Zmiłuj się nade mną, Boże, zmiłuj się.

Zgrzeszyłem bardziej niż wszyscy ludzie, ja jeden zgrzeszyłem przed
Tobą, ale jako Bóg ulituj się, Zbawco, nad Twoim stworzeniem.

Zmiłuj się nade mną, Boże, zmiłuj się.

Burza zła okrążyła mnie, miłosierny Panie, ale jak Piotrowi, tak i
mnie podaj rękę.

Zmiłuj się nade mną, Boże, zmiłuj się.

Jak nierządnica i ja wylewam łzy, Miłosierny: Oczyść mnie, Zbawco,
według Twojej łaskawości.

Zmiłuj się nade mną, Boże, zmiłuj się.

Omroczyłem piękno duszy rozkoszą żądz i cały rozum zupełnie uczyniłem
prochem.

Zmiłuj się nade mną, Boże, zmiłuj się.

Rozdarłem teraz pierwszą moją szatę, którą na początku utkał mi
Stwórca i dlatego leżę nagi.

Zmiłuj się nade mną, Boże, zmiłuj się.

Przyoblekłem się w podartą szatę, którą wąż utkał mi swą radą, przeto
wstydzę się.

Zmiłuj się nade mną, Boże, zmiłuj się.

Wejrzałem na piękno drzewa i mój rozum zachwycił się nim, przeto leżę
nagi i wstydzę się.

Zmiłuj się nade mną, Boże, zmiłuj się.

Na grzbiecie moim orali wszyscy wodzowie żądz, sprowadzając na mnie
nieprawość swoją.

Zmiłuj się nade mną, Boże, zmiłuj się.

Zagubiłem początkowe piękno i wspaniałość moją, a teraz leżę nagi i
wstydzę się.

Zmiłuj się nade mną, Boże, zmiłuj się.

Skórzane odzienie grzech uszył także i mnie, zdjąwszy ze mnie
poprzednią szatę, utkaną przez Boga.

Zmiłuj się nade mną, Boże, zmiłuj się.

Przyoblekłem się w odzienie wstydu jak drzewo figowe w liście, na
oskarżenie samowolnych moich żądz.

Zmiłuj się nade mną, Boże, zmiłuj się.

Przyoblekłem się we wstydliwe odzienie, skrwawione przez nieczystość
żądz i życie pełne rozkoszy.

Zmiłuj się nade mną, Boże, zmiłuj się.

Skalałem szatę mego ciała i zbrukałem to, co jest stworzone na obraz i
na podobieństwo.

Zmiłuj się nade mną, Boże, zmiłuj się.

Wpadłem w mękę żądz i w zniszczenie rzeczy, i dlatego aż dotąd wróg
mnie prześladuje.

Zmiłuj się nade mną, Boże, zmiłuj się.

Zamiast życia bez umiłowania rzeczy wybrałem przywiązanie do rzeczy
ziemskich i pożądanie dóbr, Zbawco, oto znajduję się pod ciężkim
brzemieniem.

Zmiłuj się nade mną, Boże, zmiłuj się.

Upiększyłem swoje ciało różnobarwną szatą brudnych zamysłów i poddałem
się osądzeniu.

Zmiłuj się nade mną, Boże, zmiłuj się.

Troszcząc się gorliwie jedynie o zewnętrzne piękno, odrzuciłem
wewnętrzną, na obraz Boży zbudowaną arkę.

Zmiłuj się nade mną, Boże, zmiłuj się.

Swymi żądzami pogrzebałem stworzone na początku piękno, Zbawco, ale
Ty, jak niegdyś drachmę, odszukaj je i odnów.

Zmiłuj się nade mną, Boże, zmiłuj się.

Zgrzeszyłem, jak nierządnica wołam do Ciebie: Ja jeden zgrzeszyłem
przed Tobą. Przyjmij, Zbawco, ode mnie jako olejek moje łzy.

Zmiłuj się nade mną, Boże, zmiłuj się.

Z powodu braku wstrzemięźliwości upadłem jak Dawid i skalałem się, ale
obmyj także i mnie łzami, Zbawco.

Zmiłuj się nade mną, Boże, zmiłuj się.

Oczyść, jak celnik wołam do Ciebie, Zbawco, oczyść mnie, bowiem jak
nikt z dzieci Adama, tak ja zgrzeszyłem przed Tobą.

Zmiłuj się nade mną, Boże, zmiłuj się.

Ani łez, ani pokuty, ani też pociechy nie mam, ale Ty sam, Zbawco,
jako Bóg, daruj mi je.

Zmiłuj się nade mną, Boże, zmiłuj się.

Bram Twojej nie zamykaj wtedy przede mną, Panie, Panie, ale otwórz ją
dla mnie, kajającego się przed Tobą.

Zmiłuj się nade mną, Boże, zmiłuj się.

Przyjacielu człowieka, który chcesz wszystkich zbawić, przyjmij mnie i
przygarnij, jako Dobry, kajającego się.

Zmiłuj się nade mną, Boże, zmiłuj się.

Usłysz westchnienia duszy mojej i przyjmij łzy mych oczu, Zbawco, i
zbaw mnie.

Przenajświętsza Bogurodzico, zbaw nas.

Przeczysta Bogurodzico Dziewico, jedyna wielbiona przez wszystkich,
módl się gorliwie, abyśmy zostali zbawieni.

Inny hirmos: Patrzcie, patrzcie, że ja jestem Bogiem, który z manny
uczynił deszcz i z kamienia dawno temu wytoczył wodę memu ludowi na
pustyni, prawicą potężną i mocą moją.

Zmiłuj się nade mną, Boże, zmiłuj się.

Patrzcie, patrzcie, że ja jestem Bogiem. Usłysz, duszo moja, tak
wołającego Pana, porzuć poprzedni grzech i ulęknij się Pana, jako
sprawiedliwego i jako Sędziego, i Boga.

Zmiłuj się nade mną, Boże, zmiłuj się.

Komuż upodobniłaś się, bardzo grzeszna duszo, jak nie pierwszemu
Kainowi i owemu Lamechowi, okrutnie poraziwszy ciało złymi czynami i
zabiwszy rozum bezsensownymi dążeniami.

Zmiłuj się nade mną, Boże, zmiłuj się.

Mając przed oczyma wszystkich żyjących przed Prawem, o duszo, ty nie
upodobniłaś się do Seta, nie naśladowałaś Enosza, ani Henocha przez
przemienienie, ani też Noego, lecz okazałaś się być obcą życiu
sprawiedliwych.

Zmiłuj się nade mną, Boże, zmiłuj się.

Ty jedna, duszo moja, otworzyłaś otchłań gniewu Twego Boga i zatopiłaś
jak ziemię, całe ciało i uczynki, i życie, i pozostałaś poza zbawczą
arką.

Zmiłuj się nade mną, Boże, zmiłuj się.

„Męża zabiłem” – płacząc zawołał Lamech – „gdy mnie zranił, i
młodzieńca, jeśli mi zrobił siniec, i wołał płacząc, ty zaś nie
drżysz, duszo, zbrukawszy ciało i pomroczywszy rozum.

Zmiłuj się nade mną, Boże, zmiłuj się.

O, jakże upodobniłaś się do dawnego zabójcy Lamecha, zabijając duszę
jak męża, rozum jak młodzieńca, i podobnie zabójcy Kainowi swoje ciało
jak brata, żądzą rozkoszy.

Zmiłuj się nade mną, Boże, zmiłuj się.

Zamyśliłaś, duszo, zbudować kolumnę i podźwignąć fundament swoimi
żądzami, ale Stwórca powstrzymał twe zamysły i obalił na ziemię twoje
budowle.

Zmiłuj się nade mną, Boże, zmiłuj się.

Zraniony jestem i pełen strupów, oto strzały wroga przenikające moją
duszę i ciało, oto rany, wrzody i strupy krzyczą od razów samowolnych
mych żądz.

Zmiłuj się nade mną, Boże, zmiłuj się.

Pan jak deszcz spuścił niegdyś ogień od Pana, aby spalić przeciwną
naturze nieprawość mieszkańców Sodomy, a ty, duszo, zapaliłaś ogień
Gehenny, w którym będziesz płonąć.

Zmiłuj się nade mną, Boże, zmiłuj się.

Zrozumcie i zobaczcie, że Ja jestem Bogiem, który bada serca i dręczy
myśli, oskarża czyby i spala grzechy, sądzi sierotę, pokornego i
ubogiego.

Czcigodna Matko Mario, módl się za nami do Boga!

Tonąc w otchłani zła wyciągnęłaś swoje ręce, Mario, do miłosiernego
Boga i On wszelkimi sposobami poszukiwał Twego nawrócenia, z przyjaźni
do człowieka podając Tobie Boską rękę, jak Piotrowi.

Czcigodna Matko Mario, módl się za nami do Boga!

Z całą gorliwością i miłością przybiegłaś do Chrystusa, porzuciwszy
poprzednią drogę grzechu i żyjąc na pustyni nieprzebytej wypełniałaś w
czystości Boże Jego przykazania.

Czcigodny Ojcze Andrzeju, módl się za nami do Boga!

Widzimy, widzimy, o duszo, przyjaźń Boga i Władcy do człowieka, przeto
przed końcem przypadamy do Niego ze łzami, wołając: Dla modlitw
Andrzeja, Zbawco, zmiłuj się nad nami.

Chwała. Triadikon: Niemająca początku, niestworzona Trójco,
nierozdzielna Jedności! Przyjmij mnie, kajającego się, zbaw
grzesznego, ja jestem Twoim stworzeniem, nie odrzucaj lecz oszczędź i
zbaw mnie od ognistego osądzenia.

I teraz. Teotokion: Przeczysta Władczyni, Boga Rodzicielko, nadziejo
do Ciebie przybiegających i przystani przeżywających burze, modlitwami
Twymi skłoń ku miłosierdziu i ku mnie miłosiernego Stwórcę, i Syna
Twego.

Pieśń 3

Hirmos: Na niewzruszonej opoce Twoich przykazań, Chryste, umocnij moje
myśli.

Zmiłuj się nade mną, Boże, zmiłuj się.

Spuściwszy deszcz jak ogień od Pana, Pan spalił niegdyś ziemię
Sodomitów.

Zmiłuj się nade mną, Boże, zmiłuj się.

Zbawiaj się na górze, duszo, jak ów Lot, i śpiesz ukryć się w Soarze.

Zmiłuj się nade mną, Boże, zmiłuj się.

Uciekaj, o duszo, od płomieni, uciekaj od płonącej Sodomy, uciekaj od
niszczącego Bożego płomienia.

Zmiłuj się nade mną, Boże, zmiłuj się.

Wyznaję Tobie, Zbawco: Zgrzeszyłem, zgrzeszyłem przed Tobą, ale daruj,
przebacz mi, jako Miłosierny.

Zmiłuj się nade mną, Boże, zmiłuj się.

Ja jeden zgrzeszyłem przed Tobą, zgrzeszyłem bardziej niż wszyscy,
Chryste Zbawco, nie odrzucaj mnie.

Zmiłuj się nade mną, Boże, zmiłuj się.

Ty jesteś Dobrym Pasterzem, odszukaj mnie, baranka, i nie odrzucaj
mnie, zbłąkanego.

Zmiłuj się nade mną, Boże, zmiłuj się.

Ty jesteś słodki, Jezu, Ty jesteś moim Stwórcą, w Tobie, Zbawco,
usprawiedliwiam się.

Chwała. Triadikon: O Trójco, Jedyny Boże! Wybaw nas ze zbłądzenia, z
pokus i niebezpieczeństw.

I teraz. Teotokion: Raduj się, łono, któreś przyjęło Boga, raduj się,
tronie Pana, raduj się, Matko życia naszego.

Inny hirmos: Umocnij, Panie, na opoce Twoich przykazań wahające się
serce moje, albowiem Ty jeden jesteś Święty i Pan.

Zmiłuj się nade mną, Boże, zmiłuj się.

W Tobie, zwycięzcy śmierci, znalazłem źródło życia i przed końcem
życia wołam do Ciebie z mego serca: Zgrzeszyłem, oczyść i zbaw mnie!

Zmiłuj się nade mną, Boże, zmiłuj się.

Współczesnych Noemu naśladowałem w nierządzie, Panie, i odziedziczyłem
ich osądzenie na utonięcie w potopie.

Zmiłuj się nade mną, Boże, zmiłuj się.

Zgrzeszyłem, Panie, zgrzeszyłem przed Tobą, oczyść mnie, bowiem nie ma
wśród ludzi grzesznika, którego ja nie przewyższyłbym grzechami.

Zmiłuj się nade mną, Boże, zmiłuj się.

Naśladując owego ojcobójcę Chama, duszo, nie przykryłaś nagości
bliźniego, mając oblicze zwrócone do tyłu.

Zmiłuj się nade mną, Boże, zmiłuj się.

Nie odziedziczyłaś, nieszczęsna duszo, błogosławieństwa Sema i
rozległych posiadłości jak Jafet, nie otrzymałaś na ziemi
odpuszczenia.

Zmiłuj się nade mną, Boże, zmiłuj się.

Oddal się, duszo moja, od ziemi Haran, od grzechu, idź do ziemi zawsze
toczącej wiecznie żywą niezniszczalność, którą odziedziczył Abraham.

Zmiłuj się nade mną, Boże, zmiłuj się.

Słyszałaś, duszo moja, jak dawno temu Abraham porzucił ziemię ojcowską
i stał się wędrowcem, naśladuj więc jego zdecydowanie.

Zmiłuj się nade mną, Boże, zmiłuj się.

Ugościwszy Aniołów pod dębem w Mambre patriarcha otrzymał na starość,
jako zdobycz, obietnicę.

Zmiłuj się nade mną, Boże, zmiłuj się.

Wiedząc, nieszczęsna duszo, jak Izaak został tajemniczo złożony na
nową ofiarę całopalną Panu, naśladuj jego zdecydowanie.

Zmiłuj się nade mną, Boże, zmiłuj się.

Słyszałaś, duszo moja, że Izmael został wypędzony jako owoc
niewolnicy, bądź więc czujna, bacząc, abyś sama nie przecierpiała
czegoś podobnego za żądzę rozkoszy.

Zmiłuj się nade mną, Boże, zmiłuj się.

Upodobniłaś się do dawnej Egipcjanki Hagar, duszo, uczyniwszy się
niewolnicą własnej samowoli i zrodziwszy nowego Izmaela, hardość godną
pogardy.

Zmiłuj się nade mną, Boże, zmiłuj się.

Wiesz, duszo moja, o drabinie z ziemi do nieba, pokazanej Jakubowi,
przeto dlaczego nie wybrałaś bezpiecznego wstępowania pobożności?

Zmiłuj się nade mną, Boże, zmiłuj się.

Naśladuj kapłana Bożego i samotnego króla, obraz życia Chrystusa wśród
ludzi na ziemi.

Zmiłuj się nade mną, Boże, zmiłuj się.

Nie stań się słupem soli, duszo, obróciwszy się wstecz, niech przerazi
cię przykład Sodomian, ratuj się na górze, w Soar.

Zmiłuj się nade mną, Boże, zmiłuj się.

Uciekaj, duszo moja, od płomieni grzechu, jak Lot uciekaj z Sodomy i
Gomory, uciekaj od ognia wszelkiego bezsensownego pragnienia.

Zmiłuj się nade mną, Boże, zmiłuj się.

Zmiłuj się, Panie, wołam do Ciebie, zmiłuj się nade mną, kiedy
przyjdziesz z aniołami swymi oddać każdemu według jego uczynków.

Zmiłuj się nade mną, Boże, zmiłuj się.

Nie odrzucaj, Władco, próśb do Ciebie wołających, ale ulituj się,
Przyjacielu człowieka, i z wiarą proszącym daj przebaczenie.

Czcigodna Matko Mario, módl się za nami do Boga!

Otoczony jestem, Matko, burzą i falami grzechów, ale Ty sama teraz
mnie uratuj i doprowadź do przystani Bożej pokuty.

Czcigodna Matko Mario, módl się za nami do Boga!

Gorącą modlitwę i teraz zanieś, Czcigodna, do miłosiernej Bogurodzicy
i swymi modlitwami otwórz mi wejście do Boga.

Czcigodny Ojcze Andrzeju, módl się za nami do Boga!

Twoimi modlitwami daruj i mnie odpuszczenie win, o Andrzeju, pasterzu
Krety, jesteś bowiem wspaniałym znawcą pokuty.

Chwała. Triadikon: Trójco prosta, niestworzona, Istoto bez początku,
wielbiona w Trzech Osobach, zbaw nas, z wiarą kłaniających się Twojej
władzy.

I teraz. Teotokion: Bogurodzico, któraś Syna Przedwiecznie zrodzonego
przez Ojca bez męża zrodziła w czasie, przedziwny to cud, mlekiem
karmiąc pozostałaś Dziewicą.

Katabasja: Umocnij, Panie, na opoce Twoich przykazań wahające się
serce moje, albowiem Ty jeden jesteś Święty i Pan.

Katyzma poetycka kyr Józefa, ton 8:

Prosomion: Powstałeś z grobu.

Światła mające boski wygląd, apostołowie Zbawcy, oświećcie nas w
ciemności życia, abyśmy w te dni godnie chodzili, uciekając w
światłości wstrzemięźliwości od nocnych żądz i radując się ujrzeli
świetliste cierpienia Chrystusowe.

Chwała. Inna katyzma poetycka, ton 8.

Prosomion: Nakazane tajemnie.

Dwunastu apostołów, wybranych przez Boga, zanieście teraz modlitwę do
Chrystusa, abyśmy wszyscy przeszli pole bitwy postu, w rozrzewnieniu
spełniając modlitwy, gorliwie czyniąc jałmużnę, abyśmy ujrzeli sławne
zmartwychwstanie Chrystusa Boga, przynosząc sławę i chwałę.

I teraz. Teotokion. Isomelos:

Módl się Bogurodzico z apostołami do niedoścignionego Boga, Syna i
Słowo, w niewypowiedziany sposób z Ciebie zrodzonego, aby dał światu
czysty pokój i przed końcem życia dał nam przebaczenie grzechów,
czyniąc swoje sługi godnymi królestwa niebieskiego ze względu na swoją
niezwykłą łaskawość.

Także trójpieśń, bez pokłonów, ton 8.

Pieśń 4

Hirmos: Usłyszałem, Panie, o tajemnicy Twojej Opatrzności, poznałem
Twoje czyny i wysławiłem Twoje Bóstwo.

Wstrzemięźliwością żyli oświeceni Chrystusowi apostołowie, czas
wstrzemięźliwości wyciszają nam Bożym wstawiennictwem.

Dwunastostrunny organ, Boży chór uczniów, pieśń zbawczą zaśpiewa,
burząc złe słowa.

Deszczem duchowym napełniliście całą ziemię pod słońcem, wielce
błogosławieni, odpędzając suszę wielobóstwa.

Teotokion: Dziewico najczcigodniejsza, ukorzonego zbaw mnie, żyjącego
w pysze, któraś zrodziła podnoszącego upokorzoną naturę.

Inny kanon. Ton 8.

Hirmos: Usłyszałem, Panie.

Czcigodny chórze apostołów, módl się do Stwórcy wszystkich, prosząc o
zmiłowanie się nad nami, was wysławiającymi.

Będąc działaczami Chrystusa, apostołowie, w całym świecie działając
słowem Bożym, zawsze przynosicie Mu owoce.

Zaiste byliście umiłowaną winnicą Chrystusową, apostołowie, bowiem
duchowe wino wytoczyliście światu.

Chwała. Triadikon: Niemająca początku, zgodna, najpotężniejsza Trójco
Święta, Ojcze, Słowie i Duchu Święty, Boże, Światłości i Życiu,
zachowaj owczarnię Twoją.

I teraz. Teotokion: Raduj się, ognisty tronie, raduj się, świeczniku
noszący Światłość, raduj się, góro uświęcenia, arko życia, namiocie
Świętego świętych.

Hirmos wielkiego kanonu: Usłyszał prorok o przyjściu Twoim, Panie, i
uląkł się, że Ty chcesz urodzić się z Dziewicy i objawić się ludziom,
i powiedział: Usłyszałem wieść od Ciebie i uląkłem się, chwała mocy
Twojej, Panie.

Zmiłuj się nade mną, Boże, zmiłuj się.

Dziełami Twymi nie pogardzaj, nie porzucaj Twego stworzenia, Sędzio
sprawiedliwy, i chociaż ja jeden zgrzeszyłem jako człowiek bardziej
niż inni ludzie, to Ty, Przyjacielu człowieka, jako Pan wszystkich
masz władzę odpuszczania grzechów.

Zmiłuj się nade mną, Boże, zmiłuj się.

Przybliża się koniec, duszo, przybliża, a Ty nic nie czynisz, nie
przygotowujesz się. Czas skraca się, powstań, Sędzia jest już blisko,
u drzwi, czas życia przemija jak sen, jak kwiat, przeto dlaczego na
próżno szamoczemy się?

Zmiłuj się nade mną, Boże, zmiłuj się.

Przebudź się, duszo moja! Rozmyślaj o swoich czynach, które uczyniłaś,
weź je przed swoje oczy i wylej krople twoich łez, mów odważnie
Chrystusowi czyny swoje i usprawiedliw się.

Zmiłuj się nade mną, Boże, zmiłuj się.

Nie ma w życiu grzechu, ani czynu, ani zła, którego ja, Zbawco, nie
popełniłbym rozumem, słowem i samowolą, zamiarem, myślą i czynem, jak
nikt inny nigdy nie zgrzeszył.

Zmiłuj się nade mną, Boże, zmiłuj się.

Przeto zostałem osądzony, nieszczęsny, przeto osądzam się przez własne
sumienie, nad które nie ma nic sroższego w świecie. Sędzio, Zbawco
mój, Ty mnie znasz, oszczędź, wybaw i zbaw mnie, sługę Twego.

Zmiłuj się nade mną, Boże, zmiłuj się.

Drabina, którą dawno temu widział wielki z patriarchów okazuje, duszo
moja, wstępowanie przez uczynki, wywyższenie przez rozum, jeśli chcesz
więc żyć w czynach i kontemplacji, to odnów się.

Zmiłuj się nade mną, Boże, zmiłuj się.

Patriarcha z potrzeby cierpiał trud dnia, znosił też chłód nocy,
każdego dnia bogacił się pasąc stado, trudził się i pracował, aby
otrzymać dwie żony.

Zmiłuj się nade mną, Boże, zmiłuj się.

Pod dwoma żonami rozumiej działanie i rozumienie w kontemplacji: pod
Leą, jako wielodzietną, działanie, a pod Rachelą, jako otrzymaną po
wielu trudach, kontemplację, bowiem bez trudów, duszo, ani działanie,
ani kontemplacja nie będą spełnione.

Zmiłuj się nade mną, Boże, zmiłuj się.

Czuwaj, duszo moja, bądź mężna jak wielki z patriarchów, aby zdobyć
dla siebie działanie z kontemplacją, aby stać się rozumem widzącym
Boga, przeniknąć w kontemplacji nieprzenikniony mrok i otrzymać wielki
skarb.

Zmiłuj się nade mną, Boże, zmiłuj się.

Wielki z patriarchów zrodziwszy dwunastu patriarchów tajemniczo
przedstawił tobie, duszo moja, drabinę czynnego wstępowania, mądrze
rozstawiwszy dzieci jako fundament, a stopnie jako wstępowanie wzwyż.

Zmiłuj się nade mną, Boże, zmiłuj się.

Ezawa nienawistnego naśladowałaś, duszo, oddałaś swemu prześladowcy
pierworództwo początkowego piękna, pozbawiłaś się ojcowskiego
błogosławieństwa, nieszczęsna, i dwakroć upadłaś, czynem i
rozumieniem, przeto teraz pokajaj się.

Zmiłuj się nade mną, Boże, zmiłuj się.

Ezaw został nazwany Edomem z powodu wyjątkowego pożądania kobiet, bez
przerwy podsycał swoje niepohamowanie i kalał się chęcią rozkoszy.
Został nazwany Edomem, co oznacza palenie duszy miłującej grzech.

Zmiłuj się nade mną, Boże, zmiłuj się.

Słysząc o Hiobie siedzącym na gnojowisku i usprawiedliwionym, duszo
moja, nie pozazdrościłaś mu męstwa, nie miałaś silnej woli we
wszystkim coś poznała, coś widziała, czegoś doświadczyła, lecz
okazałaś się niecierpliwą.

Zmiłuj się nade mną, Boże, zmiłuj się.

Ten, który przedtem zasiadał na tronie, teraz na gnojowisku, obnażony
i zraniony. Ten, który miał wiele dzieci i był sławnym, nagle stał się
bezdzietnym i bezdomnym, gnojowisko miał za swoją komnatę, a rany za
drogocenne kamienie.

Zmiłuj się nade mną, Boże, zmiłuj się.

Człowiek przybrany w królewską godność, koronę i purpurę, mający wiele
dóbr i sprawiedliwy, pełen bogactw i stad, nagle utracił bogactwo,
chwałę i królestwo, stawszy się ubogim.

Zmiłuj się nade mną, Boże, zmiłuj się.

Jeśli on, będąc sprawiedliwym i nieskalanym bardziej niż inni, nie
uniknął zasadzek i sieci oszusta, to cóż uczynisz ty, nieszczęsna
duszo, miłująca grzech, gdy doścignie ciebie coś nieoczekiwanego?

Zmiłuj się nade mną, Boże, zmiłuj się.

Ciało moje skalałem, ducha zbezcześciłem, cały jestem pokryty ranami,
lecz Ty, Chryste, jako Lekarz ulecz jedno i drugie przez moją pokutę,
obmyj, oczyść, okaż czystszym od śniegu, mój Zbawco.

Zmiłuj się nade mną, Boże, zmiłuj się.

Ciało Twoje i Krew, Słowo, złożyłeś w ofierze, za wszystkich będąc
krzyżowanym. Ciało, aby mnie odnowić, a Krew, aby mnie obmyć, i ducha
oddałeś, Chryste, aby mnie doprowadzić do Twego Ojca.

Zmiłuj się nade mną, Boże, zmiłuj się.

Pośrodku ziemi uczyniłeś zbawienie, Miłosierny, abyśmy zostali
zbawieni. Dobrowolnie zostałeś ukrzyżowany na drzewie, otwiera się
zamknięty Eden, niebieskie i ziemskie stworzenia, i wszystkie zbawione
ludy kłaniają się Tobie.

Zmiłuj się nade mną, Boże, zmiłuj się.

Z boku Twego Krew i woda zarazem wytoczyły odpuszczenie grzechów,
niech będą dla mnie obmyciem i napojem, aby mnie oczyścić jednym i
drugim, namaszczając i napajając jako namaszczeniem i napojem
życiodajnymi słowami Twymi, Słowo.

Zmiłuj się nade mną, Boże, zmiłuj się.

Jestem poza weselną komnatą, pozbawiony i wesela, i wieczerzy, lampa
pogasła, będąc bez oliwy, komnata zamknięta, gdy spałem, uczta
zakończona, a ja mając związane ręce i nogi zostałem precz wyrzucony.

Zmiłuj się nade mną, Boże, zmiłuj się.

Kościół ma kielich, życiodajny Twój bok, z którego wyciekły nam
podwójne potoki, odpuszczenia grzechów i zrozumienia, na obraz obu
Testamentów, Starego i Nowego, Zbawco nasz.

Zmiłuj się nade mną, Boże, zmiłuj się.

Czas mego życia jest krótki, pełen goryczy i zła, lecz przyjmij mnie w
pokucie i wezwij do poznania prawdy, abym nie stał się zdobyczą i
pokarmem wroga, Ty sam, Zbawco, ulituj się nade mną.

Zmiłuj się nade mną, Boże, zmiłuj się.

Pyszny jestem teraz w słowach, okrutny w sercu, niepotrzebnie i
zbytecznie, obyś nie osądził mnie wraz z faryzeuszem, lecz daj mi
pokorę celnika i z nim policz mnie, jedyny miłosierny, sprawiedliwy
Sędzio.

Zmiłuj się nade mną, Boże, zmiłuj się.

Wiem, że zgrzeszyłem, Miłosierny, skalałem naczynie mego ciała, lecz
przyjmij mnie w pokucie i wezwij do poznania prawdy, abym nie stał się
zdobyczą i pokarmem wroga, sam, Zbawco, ulituj się nade mną.

Zmiłuj się nade mną, Boże, zmiłuj się.

Bałwanem stałem się dla samego siebie, skaziwszy duszę swoją żądzami,
Miłosierny, lecz przyjmij mnie w pokucie i wezwij do poznania prawdy,
abym nie stał się zdobyczą i pokarmem wroga, sam, Zbawco, ulituj się
nade mną.

Zmiłuj się nade mną, Boże, zmiłuj się.

Nie posłuchałem Twego głosu, przekroczyłem Twoje Pismo, Dawco Prawa,
lecz przyjmij mnie w pokucie i wezwij do poznania prawdy, abym nie
stał się zdobyczą i pokarmem wroga, sam, Zbawco, ulituj się nade mną.

Czcigodna Matko Mario, módl się za nami do Boga!

Życie bezcielesnych w ciele przechodząc, łaskę zaiste wielką przyjęłaś
od Boga, Czcigodna, gorliwie oręduj za czczącymi Ciebie. Przeto
prosimy Ciebie, wybaw nas Twoimi modlitwami z wszelkich pokus.

Czcigodna Matko Mario, módl się za nami do Boga!

Zachwyciwszy się głębią wielkich wad nie ugrzęzłaś w niej, ale dzięki
lepszym zamysłom poprzez uczynki osiągnęłaś jawnie doskonałą cnotę,
Mario, zadziwiwszy naturę Aniołów.

Czcigodny Ojcze Andrzeju, módl się za nami do Boga!

Andrzeju, chwało ojców, proszę, abyś stojąc przed nadboską Trójcą
modlił się, abyśmy zostali wybawieni z udręki, przyzywając z miłością
Ciebie, Bożego orędownika, ozdobę Krety.

Chwała. Triadikon: Nierozdzielnym co do istoty, niepomieszanym co do
Osób, teologicznie wyznaję Ciebie, Troiście Jedyne Bóstwo,
współkrólujące i współtronujące, śpiewam Tobie wielką pieśń, w
niebieskich przybytkach trzykrotnie śpiewaną.

I teraz. Teotokion: I rodzisz, i jesteś Dziewicą, i w obu wypadkach
pozostajesz w istocie Dziewicą. Zrodzony przez Ciebie odnawia prawa
natury, łono dziewicze rodzi, bo gdy Bóg zechce, zwyciężony jest
porządek natury, On bowiem czyni to, co zechce.

Pieśń 5

Hirmos: Czuwającego w nocy oświeć mnie, proszę, Przyjacielu człowieka,
kieruj mnie ku Twoim nakazom i naucz mnie, Zbawco, pełnić wolę Twoją.

Zmiłuj się nade mną, Boże, zmiłuj się.

Życie moje ciągle spędzałem w nocy, bowiem mrokiem i głęboką mgłą była
dla mnie noc grzechu, lecz okaż mnie synem dnia, Zbawco.

Zmiłuj się nade mną, Boże, zmiłuj się.

Naśladując Rubena ja, nieszczęsny, popełniłem przestępstwo i nieprawe
dzieło przed Bogiem Najwyższym, skalałem moje łoże jak tamten
ojcowskie.

Zmiłuj się nade mną, Boże, zmiłuj się.

Wyznaję Tobie, Chryste Królu, zgrzeszyłem, zgrzeszyłem jak niegdyś
bracia, którzy sprzedali Józefa, owoc czystości i cnoty.

Zmiłuj się nade mną, Boże, zmiłuj się.

Przez krewnych spętana została dusza sprawiedliwa, umiłowany sprzedany
został w niewolę, przedstawiając Pana, a ty, duszo, samą siebie
sprzedałaś swoim wadom.

Zmiłuj się nade mną, Boże, zmiłuj się.

Naśladuj sprawiedliwego Józefa i jego cnotliwy rozum, nieszczęsna i
niepotrzebna duszo, i nie kalaj się nieprawymi dążeniami, zawsze
bezsensownymi.

Zmiłuj się nade mną, Boże, zmiłuj się.

Józef był niegdyś w jamie, Władco Panie, na obraz Twego pogrzebu i
zmartwychwstania, a ja czyż kiedyś przedstawię Tobie coś podobnego?

Zmiłuj się nade mną, Boże, zmiłuj się.

Słyszałaś, duszo, o koszu Mojżesza, dawno temu unoszonemu na wodach w
falach rzeki, jak w arce, unikając pełnego goryczy skutku zamysłu
faraona.

Zmiłuj się nade mną, Boże, zmiłuj się.

Jeśli słyszałaś, nieszczęsna duszo, o babkach zabijających niegdyś
nowonarodzonych chłopców, to na podobieństwo wielkiego Mojżesza,
obrazu cnotliwego działania, bądź chłopcem ssącym mądrość.

Zmiłuj się nade mną, Boże, zmiłuj się.

Na podobieństwo wielkiego Mojżesza, który poraził Egipcjanina, ty nie
zabiłaś, nieszczęsna duszo, rozumu egipskiego, jakże, powiedz,
zamieszkasz na pustyni wolnej od żądz, gdy kierują tobą jedynie
pokusy?

Zmiłuj się nade mną, Boże, zmiłuj się.

Wielki Mojżesz zamieszkał na pustyni, idź i ty, duszo, naśladuj jego
życie, abyś i ty ujrzała w krzewie objawienie się Boga.

Zmiłuj się nade mną, Boże, zmiłuj się.

Przedstawiaj, duszo, laskę Mojżesza, porażającą morze i zatrzymującą
fale, na znak Bożego krzyża, przez który i ty możesz uczynić wielkie
rzeczy.

Zmiłuj się nade mną, Boże, zmiłuj się.

Aaron przynosił Bogu czysty ogień, bez domieszek, lecz Chofni i
Pinechas przynieśli, jak i ty, duszo, obce Bogu, skalane życie.

Zmiłuj się nade mną, Boże, zmiłuj się.

W swoim okrucieństwie stałem się jak okrutny faraon, w ciele i w
duszy, jestem Jannes i Jambres, zagubiony duchem, lecz pomóż mi,
Władco.

Zmiłuj się nade mną, Boże, zmiłuj się.

Skalałem, nieszczęsny, swój rozum, lecz obmyj mnie, Władco, w kąpieli
moich łez, błagam Cię, i wybiel, jak śnieg, szatę mego ciała.

Zmiłuj się nade mną, Boże, zmiłuj się.

Kiedy badam swe czyny, Zbawco, to widzę, że wszystkich ludzi
przewyższyłem w grzechach, gdyż zgrzeszyłem mędrkując rozumem, a nie z
niewiedzy.

Zmiłuj się nade mną, Boże, zmiłuj się.

Oszczędź, oszczędź, Panie, stworzenie Twoje, zgrzeszyłem, przebacz mi,
bowiem Ty jeden czysty jesteś z natury, i poza Tobą nikt inny nie jest
wolny od skalania.

Zmiłuj się nade mną, Boże, zmiłuj się.

Będąc Bogiem Ty dla mnie wziąłeś mój obraz i czyniłeś cuda,
uzdrawiałeś trędowatych, wzmocniłeś sparaliżowanego, zatrzymałeś
krwawienie cierpiącej na krwotok poprzez dotknięcie Twych szat,
Zbawco.

Zmiłuj się nade mną, Boże, zmiłuj się.

Naśladuj, nieszczęsna duszo, cierpiącą na krwotok, przybiegnij, uchwyć
frędzle szat Chrystusa, aby wybawić się z ran i usłyszeć od Pana:
Wiara twoja zbawiła cię.

Zmiłuj się nade mną, Boże, zmiłuj się.

Naśladuj, duszo, zgiętą kobietę, przyjdź, przypadnij do nóg Jezusa,
aby On uleczył ciebie, a ty mogłaś prosto chodzić po ścieżkach Pana.

Zmiłuj się nade mną, Boże, zmiłuj się.

Jeśli jesteś głęboką studnią, Władco, to wytocz dla mnie wodę z
przeczystych Twoich żył, abym jak Samarytanka napił się i nigdy już
nie pragnął, albowiem Ty wytaczasz strumienie życia.

Zmiłuj się nade mną, Boże, zmiłuj się.

Siloamem niech będą dla mnie łzy moje, Władco Panie, abym i ja obmył
źrenice serca, i zobaczył Ciebie w duchu, Przedwieczna Światłości.

Czcigodna Matko Mario, módl się za nami do Boga!

Z czystej miłości zapragnąwszy pokłonić się Drzewu Życia, wielce
błogosławiona, stałaś się godną Upragnionego, uczyń przeto i mnie
godnym otrzymania wyższej chwały.

Czcigodna Matko Mario, módl się za nami do Boga!

Przeszłaś wody Jordanu i odnalazłaś pokój bez boleści, porzuciwszy
rozkosze ciała, od których wybaw i nas swoimi modlitwami, Czcigodna.

Czcigodny Ojcze Andrzeju, módl się za nami do Boga!

Jako wspaniałego pasterza, mądry Andrzeju, proszę Ciebie, wybranego, z
miłością wielką i bojaźnią, abyśmy dla Twoich modlitw otrzymali
zbawienie i życie wieczne.

Chwała. Triadikon: Ciebie, Trójco, sławimy, jedynego Boga: Święty,
Święty, Święty jesteś Ojcze, Synu i Duchu, prosta Istoto, jedności
zawsze wywyższana.

I teraz. Teotokion: W Tobie, niezniszczalna, nieznająca męża, Matko
Dziewico, Bóg, który stworzył wieki przyodział się w moje ciało i
zjednoczył z sobą ludzką naturę.

Pieśń 6

Hirmos: Wezwałem z całego serca ku miłosiernemu Bogu i usłyszał mnie z
otchłani Hadesu, i wyprowadził moje życie ze zniszczenia.

Zmiłuj się nade mną, Boże, zmiłuj się.

Szczerze przynoszę Tobie, Zbawco, łzy oczu moich i westchnienia z
głębi serca wołającego: Boże, zgrzeszyłem przed Tobą, oczyść mnie.

Zmiłuj się nade mną, Boże, zmiłuj się.

Odeszłaś, duszo, od Pana swego, jak Datan i Abiran, lecz zawołaj z
otchłani Hadesu: „Oszczędź!”, aby nie pokryła cię ziemska przepaść.

Zmiłuj się nade mną, Boże, zmiłuj się.

Rozwścieczyłaś się jak jałowica, duszo, i upodobniłaś się Efraimowi
jak sarna od sideł ratuj życie swoje, uskrzydlaj rozum działaniem i
kontemplacją.

Zmiłuj się nade mną, Boże, zmiłuj się.

Ręka Mojżesza niech nas przekona, duszo, jak Bóg może wybielić i
oczyścić życie trędowate, i nie rozpaczaj nad sobą, chociaż jesteś
porażona trądem.

Zmiłuj się nade mną, Boże, zmiłuj się.

Fale moich grzechów, Zbawco, obróciwszy się jak w Morzu Czerwonym,
nagle mnie przykryły jak niegdyś Egipcjan i ich jeźdźców.

Zmiłuj się nade mną, Boże, zmiłuj się.

Bezrozumna jest moja samowola, duszo, jak dawnego Izraela, ty bowiem
bezrozumnie zamiast Bożej manny wybrałaś nasycenie rozkoszą żądz.

Zmiłuj się nade mną, Boże, zmiłuj się.

Studnie kananejskich myśli wybrałaś, duszo, zamiast kamienia ze
źródłem, z którego rzeka mądrości, jak kielich, wylewa potoki
teologii.

Zmiłuj się nade mną, Boże, zmiłuj się.

Świńskie mięso, kotły i pokarm egipski wybrałaś zamiast niebieskiego
pokarmu, duszo moja, jak dawny nierozumny naród na pustyni.

Zmiłuj się nade mną, Boże, zmiłuj się.

Mojżesz, sługa Twój, uderzył laską w kamień, tajemniczo przedstawiając
życiodajny Twój bok, z którego wszyscy czerpiemy napój życia, Zbawco.

Zmiłuj się nade mną, Boże, zmiłuj się.

Jak Jozue syn Numy, duszo, badaj i oglądaj Ziemię Obiecaną, jakaż ona
jest, i zamieszkaj w niej poprzez życie sprawiedliwe.

Zmiłuj się nade mną, Boże, zmiłuj się.

Powstań i zwycięż pokusy cielesne, jak Jozue Amaleka, zawsze
zwyciężając i owych Gabaonitów, oszukańcze zamysły.

Zmiłuj się nade mną, Boże, zmiłuj się.

Przejdź, duszo, naturalnie przebiegający czas, jak niegdyś arka przez
Jordan, i stań się dziedziczką owej ziemi na wypełnienie obietnicy,
jak nakazuje Bóg.

Zmiłuj się nade mną, Boże, zmiłuj się.

Jak wybawiłeś wołającego Piotra, tak pośpiesz zbawić i mnie, Zbawco,
od bestii wybaw mnie, wyciągnij swoją rękę i wyprowadź z głębi
grzechu.

Zmiłuj się nade mną, Boże, zmiłuj się.

Spokojną przystań widzę w Tobie, Władco, Władco Chryste, pośpiesz
wybawić mnie z nieprzebytych głębin grzechu i rozpaczy.

Zmiłuj się nade mną, Boże, zmiłuj się.

Jestem drachmą z królewskim podobieństwem, która dawno temu została
zagubiona, Zbawco, lecz zapal lampę Poprzednika Twego, Słowo, odszukaj
i odnajdź swój obraz.

Czcigodna Matko Mario, módl się za nami do Boga!

Aby zgasić płomień żądz, Mario, płonąc w duszy nieustannie wylewałaś
potoki łez, których łaskę daj także i mnie, Twemu słudze.

Czcigodna Matko Mario, módl się za nami do Boga!

Poprzez wzniosły na ziemi obraz życia zyskałaś niecierpiętliwość
niebieską, Matko, przeto oręduj, aby śpiewający Tobie zostali
wybawieni z żądz przez modlitwy Twoje.

Czcigodny Ojcze Andrzeju, módl się za nami do Boga!

Znam Ciebie jako pasterza Krety, przewodnika i orędownika świata,
przeto przybiegam do Ciebie, Andrzeju, i wołam: Wyrwij mnie, ojcze, z
głębin grzechu.

Chwała. Triadikon: Jestem Trójcą prostą, niepodzielną, podzielną w
Osobach i jednością, zjednoczoną w istocie, głosi Ojciec, Syn i Boży
Duch.

I teraz. Teotokion: Łono Twoje zrodziło nam Boga, który przyjął nasz
obraz. Błagaj Go jako Stwórcę wszystkich, Bogurodzico, abyśmy zostali
usprawiedliwieni przez Twoje modlitwy.

Panie, zmiłuj się, trzy razy. Chwała, i teraz.

Kontakion, ton 6: Duszo moja, duszo moja, powstań, czemu śpisz? Koniec
przybliża się i ty smucisz się. Przebudź się, aby oszczędził cię
Chrystus Bóg, wszędzie będący i wszystko wypełniający.

Ikos: Widząc otwartą lecznicę Chrystusową i z niej wypływające zdrowie
dla Adama, ucierpiał i zraniony jest diabeł, biadoląc płacze i woła do
swoich przyjaciół: Cóż uczynię, Synu Marii, zabija mnie Betjelemczyk,
który wszędzie jest i wszystko wypełnia.

Synaksarion Menei, a potem Triodionu:

Stichosy: Rozrzewnienia, Chryste, daj wzory,

Śpiewającym teraz Tobie wielki kanon.

Dla modlitw świętego Andrzeja zmiłuj się nad nami. Amen.

Także Błogosławieństwa z pokłonami. Ton 6.

W królestwie Twoim wspomnij nas, Panie.

Łotra uczyniłeś mieszkańcem raju, Chryste, na krzyżu wołającego do
Ciebie: „Wspomnij mnie”, i uczestnikiem jego pokuty uczyń i mnie,
niegodnego.

Błogosławieni ubodzy duchem, albowiem ich jest królestwo niebieskie.

Słyszałaś, duszo moja, że dawno temu Manoach widział Boga w objawieniu
i z niepłodnej przyjął wtedy owoc obietnicy, naśladuj więc jego
pobożność.

Błogosławieni płaczący, albowiem oni będą pocieszeni.

Pozazdrościwszy lenistwa Samsonowi, ostrzygłaś, duszo, głowę twoich
czynów, oddawszy przez pożądliwość obcym plemionom cnotliwe i
błogosławione życie.

Błogosławieni cisi, albowiem oni posiądą ziemię.

Ten, który poprzednio oślą szczęką zwyciężył obce plemię, teraz przez
lubieżność jest zniewolony. Uciekaj, duszo moja, przed naśladowaniem
jego czynu i słabości.

Błogosławieni, którzy łakną i pragną sprawiedliwości, albowiem oni
będą nasyceni.

Barak i Jefte, naczelnicy wojenni, zostali przedłożeni nad sędziów, a
z nimi Debora mądra jak mąż, ich zaletami duszo umacniaj się w
męstwie.

Błogosławieni miłosierni, albowiem oni miłosierdzia dostąpią.

Poznałaś męstwo Jaeli, duszo moja, która dawno temu przebodła Siserę,
wybawienie uczyniwszy ostrym drzewem, słysz, które tobie obrazuje
krzyż.

Błogosławieni czystego serca, albowiem oni Boga ujrzą.

Złóż ofiarę chwały, duszo, czyny jako córa przynieś, bardziej czyste
od Jeftego, i złóż Twemu Panu jako ofiarę żądze cielesne.

Błogosławieni czyniący pokój, albowiem oni synami Bożymi będą nazwani.

Pomyśl, duszo moja, o runie Gedeona, weź rosę z niebios, schyl się jak
pies i pij wodę, płynącą z Prawa, wyciśnięciem Pisma.

Błogosławieni prześladowani dla sprawiedliwości, albowiem ich jest
królestwo niebieskie.

Przyjęłaś, duszo moja, osądzenia kapłana przez Eliasza, przez
pozbawienie rozumu nabywając sobie żądze, jak on dzieci, czyniąc
nieprawość.

Błogosławieni jesteście, gdy złorzeczą wam i prześladują was,

i mówią wiele złego kłamliwie przeciwko wam, ze względu na moje imię.

Wśród sędziów lewita przez niedbałość swoją żonę rozdzielił dwunastu
pokoleniom, duszo moja, aby zdemaskować nieprawe skalanie z Beniamina.

Radujcie się i weselcie, albowiem zapłata wasza obfita jest w
niebiosach.

Zamiłowana w mądrości Anna modląc się usta poruszała ku chwaleniu,
głos zaś jej nie był słyszany. Będąc zaś niepłodną syna godnego
urodziła przez modlitwy.

Wspomnij nas, Panie, gdy przyjdziesz w Twoim królestwie.

Do sędziów zaliczone zostało zrodzenie Anny, wielki Samuel, którego
wychował Heli w domu Pańskim. Naśladuj przeto Samuela, duszo moja, i
sądź przed innymi własne czyny.

Wspomnij nas, Władco, gdy przyjdziesz w Twoim królestwie.

Dawid wybrany na króla namaszczony został królewsko rogiem Bożego
olejku, ty zaś, duszo moja, jeśli pragniesz wyższego królestwa, namaść
się olejkiem łez.

Wspomnij nas, Święty, gdy przyjdziesz w Twoim królestwie.

Zmiłuj się nad Twoim stworzeniem, miłosierny, ulituj się nad
stworzeniem Twojej ręki i oszczędź wszystkich grzeszników, spośród
których ja najwięcej zgrzeszyłem, pogardziwszy Twoimi nakazami.

Chwała. Triadikon: Niemającemu początku i zrodzenia, i pochodzenia
Ojcu kłaniam się rodzącemu, sławię Syna zrodzonego, śpiewam
współjaśniejącemu z Ojcem i Synem Duchowi Świętemu.

I teraz. Teotokion: Kłaniamy się Twemu nadprzyrodzonemu zrodzeniu, nie
rozdzielając według natury chwały Twego Dziecięcia, Rodzicielko Boga,
który będąc jeden Osobą wyznawany jest w dwóch naturach.

Pieśń 7

Hirmos: Zgrzeszyliśmy, nieprawie żyliśmy, niesprawiedliwie
postępowaliśmy przed Tobą, nie zachowaliśmy, nie wypełnialiśmy tego,
co nam przykazałeś, lecz nie odrzucaj nas do końca, ojców Boże.

Zmiłuj się nade mną, Boże, zmiłuj się.

Zgrzeszyłem, żyłem w nieprawościach i odrzuciłem przykazanie Twoje,
zrodzony bowiem jestem w grzechach i do swoich wrzodów dodałem jeszcze
rany, ale sam zmiłuj się nade mną, jako miłosierny, ojców Boże.

Zmiłuj się nade mną, Boże, zmiłuj się.

Tajemnice serca mego wyznaję Tobie, mojemu Sędziemu, wejrzyj na pokorę
moją, wejrzyj i na ból mój, zwróć teraz uwagę na moje samoosądzenie i
sam zmiłuj się nade mną jako miłosierny, ojców Boże.

Zmiłuj się nade mną, Boże, zmiłuj się.

Saul niegdyś zgubiwszy oślice ojca swego nieoczekiwanie z wiadomością
o nich otrzymał królestwo. Czuwaj więc, duszo, nie zapominaj się i nie
wywyższaj swoich zwierzęcych żądze ponad królestwo Chrystusa.

Zmiłuj się nade mną, Boże, zmiłuj się.

Jeśli Boży Rodzic Dawid niegdyś bardzo zgrzeszył, zostawszy zraniony
strzałą nierządu i włócznią zniewolony był okrutnego zabójstwa, to ty
sama, duszo moja, cierpisz za gorsze czyny przez swoje samowolne
dążenia.

Zmiłuj się nade mną, Boże, zmiłuj się.

Dawid dodał niegdyś nieprawość do nieprawości, bowiem z zabójstwem
połączył nierząd, ale wkrótce przyniósł głęboką pokutę, a ty, duszo,
uczyniwszy większe zło, nie pokutowałaś przed Bogiem.

Zmiłuj się nade mną, Boże, zmiłuj się.

Dawid niegdyś pisząc pieśń, przedstawił jak na obrazie popełniony
przez siebie czyn, oskarżając się i wołając: Zmiłuj się nade mną,
bowiem tylko przed Tobą zgrzeszyłem, Bogiem wszystkich, i sam mnie
oczyść.

Zmiłuj się nade mną, Boże, zmiłuj się.

Kiedy arka wieziona była na wozie, wtedy Uzza przy zejściu cielca z
drogi za jedno jej dotknięcie doświadczył gniewu Boga, przeto, duszo,
unikaj jego zuchwałości, czcząc Boga w należyty sposób.

Zmiłuj się nade mną, Boże, zmiłuj się.

Słyszałaś o Absalomie, jak zbuntował się przeciwko naturze, znasz
brudne jego czyny, jak skalał łoże Dawida ojca swego, ale naśladowałaś
jego popędliwość dążeniami ku rozkoszy.

Zmiłuj się nade mną, Boże, zmiłuj się.

Pełną wolności swoją godność podporządkowałaś swemu ciału, bowiem
znalazłszy innego wroga, Achitofela, duszo, usłuchałaś jego rad, ale
sam Chrystus je rozbił, aby ciebie zbawić wszelkimi sposobami.

Zmiłuj się nade mną, Boże, zmiłuj się.

Cudny Salomon, pełen łaski mądrości, niegdyś zło uczynił przed Bogiem,
odstąpiwszy od Niego, ale ty, duszo, upodobniłaś się do niego przez
przeklęte swoje życie.

Zmiłuj się nade mną, Boże, zmiłuj się.

Zachwyciwszy się swym pożądaniem rozkoszy, biada mi!, skalał się
miłośnik mądrości pokochawszy cudzołożne żony i stawszy się obcym
Bogu. Ty jednak, duszo, sama naśladowałaś go rozumem przez brudne
żądze rozkoszy.

Zmiłuj się nade mną, Boże, zmiłuj się.

Duszo, ty pozazdrościłaś Roboamowi, który nie posłuchał rady
ojcowskiej, a zarazem najgorszemu słudze Jeroboamowi, dawnemu
buntownikowi, ale unikaj naśladowania ich i wołaj do Boga:
Zgrzeszyłem, ulituj się nade mną.

Zmiłuj się nade mną, Boże, zmiłuj się.

Naśladowałaś Achaba w obrzydliwościach, duszo moja, biada mi, stałaś
się mieszkaniem cielesnych nieczystości i pełnym wstydu naczyniem
żądz. Przeto westchnij z głębi swej duszy i mów Bogu grzechy swoje.

Zmiłuj się nade mną, Boże, zmiłuj się.

Eliasz spalił niegdyś sto sług Izebel, gdy niszczył obrzydliwość jej
proroków na oskarżenie Achaba, a ty, duszo, unikaj naśladowania ich
obu i umacniaj się.

Zmiłuj się nade mną, Boże, zmiłuj się.

Zamknęło się dla ciebie, duszo, niebo, i głód Boży cię dosięgnął, jak
niegdyś Achaba za to, że nie posłuchał słów Eliasza z Tiszbe, ale
naśladuj wdowę z Sarepty, nakarm duszę proroka.

Zmiłuj się nade mną, Boże, zmiłuj się.

Dobrowolnie przyswoiłaś sobie, duszo, przestępstwa Manassesa,
postawiwszy zamiast idoli żądze i pomnożywszy obrzydliwość, ale
gorliwie naśladuj też jego pokutę z uczuciem rozrzewnienia.

Zmiłuj się nade mną, Boże, zmiłuj się.

Przypadam do Ciebie i przynoszę Tobie jako łzy słowa moje: Zgrzeszyłem
tak, jak nie zgrzeszyła nierządnica, żyłem w nieprawościach jak nikt
inny na ziemi, ale ulituj się, Władco, nad stworzeniem swoim i
przywołaj mnie.

Zmiłuj się nade mną, Boże, zmiłuj się.

Pogrzebałem obraz Twój i naruszyłem przykazania Twoje, całe piękno
jest we mnie omroczone i lampa zgasła od żądz, ale ulitowawszy się,
Zbawco, daj mi, jak śpiewa Dawid, radość.

Zmiłuj się nade mną, Boże, zmiłuj się.

Nawróć się, pokutuj, ujawnij to, co ukryte, powiedz wszechwiedzącemu
Bogu: Ty jedyny, Zbawco, znasz moje tajemnice, ale zmiłuj się nade
mną, jak śpiewa Dawid, w miłosierdziu Twoim.

Zmiłuj się nade mną, Boże, zmiłuj się.

Dni moje przeminęły jak sen budzącego się, przeto podobnie Hiskiaszowi
płaczę na łożu moim, aby przedłużone zostały lata życia mego. Jakiż
jednak Izajasz stanie przed tobą, duszo, jak nie wszystkich Bóg?

Czcigodna Matko Mario, módl się za nami do Boga!

Wezwawszy do przeczystej Matki Bożej ujarzmiłaś huragan żądz,
poprzednio okropnie szalejących, i zawstydziłaś wroga oszusta, a teraz
daj pomoc w troskach także i mnie, słudze Twemu.

Czcigodna Matko Mario, módl się za nami do Boga!

Chrystusa, któregoś ukochała, któregoś wybrała, dla któregoś
wyniszczyła ciało, Czcigodna, błagaj teraz za sługami, aby miłosierny
był ku nam wszystkim i dał pokój czczącym Go.

Czcigodny Ojcze Andrzeju, módl się za nami do Boga!

Na opoce wiary Twoimi modlitwami umocnij mnie, ojcze, ogradzając mnie
bojaźnią Bożą, i daj mi pokutę, Andrzeju, proszę Ciebie, i wybaw mnie
z sieci szukających mnie wrogów.

Chwała. Triadikon: Trójca prosta, niepodzielna, współistotna, jedna
natura, światłości i światłość, trzej święci i jeden święty Bóg
Trójca, wywyższany w pieśniach. Zaśpiewaj więc i ty, duszo, wysław
Życie i Życia, Boga wszystkich.

I teraz. Teotokion: Śpiewamy Tobie, błogosławimy Ciebie, kłaniamy się
Tobie, Rodzicielko Boga, Ty bowiem zrodziłaś Jednego z niepodzielnej
Trójcy, Chrystusa Boga, i sama otworzyłaś nam, żyjącym na ziemi,
przybytki nieba.

Trójpieśń. Ton 8:

Pieśń 8

Hirmos: Niemającemu początku Królowi Chwały, przed którym drżą moce
niebios, śpiewajcie kapłani, ludzie wywyższajcie na wszystkie wieki.

Jako węgle niematerialnego ognia popalicie moje materialne żądze,
apostołowie, zapalając teraz we mnie pragnienie Bożej miłości.

Uczcijmy donośne surmy Słowa, dzięki którym upadły nieumocnione wrogie
mury i umocniła się mury pobożności.

Skruszcie bożki żądz mojej duszy, którzy skruszyliście chramy i
kolumny wroga, apostołowie Pańscy, uświęcenie świątyń.

Teotokion: Ogarnęłaś nieogarnionego naturą, nosiłaś noszącego
wszystko, karmiłaś, Czysta, karmiącego stworzenie Chrystusa Dawcę
Życia.

Inna trójpieśń. Hirmos ten sam.

Apostołowie Chrystusowi, którzy chytrością Ducha stworzyliście cały
Kościół, w nim błogosławcie Chrystusa na wieki.

Zatrąbiwszy surmą nauk, apostołowie, zrzuciliście całe oszustwo
bożków, Chrystusa wywyższając na wszystkie wieki.

Apostołowie, dobre przesiedlenie, obserwatorzy świata i mieszkańcy
nieba, tych, którzy zawsze was wysławiają, wybawcie z nieszczęść.

Chwała. Triadikon: Trójsłoneczna najjaśniejsza Boża zasado, natura
jedna w chwale i w tronowaniu, Ojcze Stworzycielu wszystkiego, Synu i
Boży Duchu, śpiewam Tobie na wieki.

I teraz. Teotokion: Jako czcigodnemu i najwyższemu tronowi,
nieustannie śpiewajmy Matce Bożej, ludzie, jedynej po zrodzeniu Matce
i Dziewicy.

Hirmos wielkiego kanonu: Którego niebieskie zastępy sławią i drżą
przed Nim Cherubini, i Serafini, wszystko, co oddycha, i całe
stworzenie niech opiewa, błogosławi i wywyższa na wszystkie wieki.

Zmiłuj się nade mną, Boże, zmiłuj się.

Zmiłuj się nade mną grzesznym, Zbawco, pobudź mój rozum do nawrócenia,
przyjmij mnie pokutującego, ulituj się nad wołającym: Zgrzeszyłem
przed Tobą, zbaw, żyłem nieprawie, zmiłuj się nade mną.

Zmiłuj się nade mną, Boże, zmiłuj się.

Eliasz wieziony na rydwanie wstąpił na rydwan cnót i wzniósł się
niegdyś z ziemi na niebiosa, przeto myśl, duszo, o jego wstępowaniu.

Zmiłuj się nade mną, Boże, zmiłuj się.

Elizeusz przyjąwszy niegdyś płaszcz Eliasza, otrzymał od Boga podwójną
łaskę, a ty, duszo moja, nie otrzymałaś tej łaski z powodu braku
opanowania.

Zmiłuj się nade mną, Boże, zmiłuj się.

Elizeusz płaszczem Eliasza rozdzielił niegdyś wody Jordanu na jedną i
drugą stronę, a ty, duszo moja, nie otrzymałaś tej łaski z powodu
braku opanowania.

Zmiłuj się nade mną, Boże, zmiłuj się.

Niegdyś Szunamitka z gorliwością ugościła sprawiedliwego, a ty, duszo,
nie przyjęłaś do swego domu ani wędrowca, ani przybysza, za co
zostaniesz precz wyrzucona z komnaty weselnej z płaczem.

Zmiłuj się nade mną, Boże, zmiłuj się.

Ty, nieszczęsna duszo, nieustannie naśladowałaś skalany rozum Gehazi,
duszo, więc choć na starość odrzuć jego żądzę bogactw, uciekaj przed
ogniem Gehenny, odstąp od swego zła.

Zmiłuj się nade mną, Boże, zmiłuj się.

Duszo, pozazdrościwszy Azariaszowi, otrzymałaś podwójnie jego trąd,
bowiem zamyślasz to, czego nie trzeba, i czynisz nieprawość, porzuć
więc to, co posiadasz, i przybiegnij do pokuty.

Zmiłuj się nade mną, Boże, zmiłuj się.

Słyszałaś, duszo, o Niniwitanach kajających się przed Bogiem w
łachmanach i popiele, ale ty ich nie naśladowałaś, lecz okazałaś się
bardziej oporną od wszystkich, którzy zgrzeszyli przed Prawem i po
Prawie.

Zmiłuj się nade mną, Boże, zmiłuj się.

Słyszałaś, duszo, jak Jeremiasz w jamie błotnistej z płaczem wołał do
miasta Syjonu i szukał łez, przeto naśladuj jego życie pełne łez i
zbawisz się.

Zmiłuj się nade mną, Boże, zmiłuj się.

Jonasz oddalił się do Tarszysz, przewidując nawrócenie Niniwitan, znał
bowiem jako Prorok miłosierdzie Boże i zarazem walczył, aby proroctwo
nie okazało się fałszywym.

Zmiłuj się nade mną, Boże, zmiłuj się.

Słyszałaś, duszo, jak Daniel w jamie zamknął usta zwierząt, poznałaś,
jak młodzieńcy będący z Azariaszem wiarą ugasili rozpalony płomień
pieca.

Zmiłuj się nade mną, Boże, zmiłuj się.

Ze Starego Testamentu wszystkich przywołałem tobie jako przykład,
duszo, naśladuj więc miłe Bogu czyny sprawiedliwych, unikaj natomiast
grzechów złych ludzi.

Zmiłuj się nade mną, Boże, zmiłuj się.

Sprawiedliwy Sędzio, Zbawco, zmiłuj się i wybaw mnie od ognia i kary,
którym powinienem być sprawiedliwie poddany na sądzie, przebacz mi
przed końcem mego życia, dawszy mi cnotę i pokutę.

Zmiłuj się nade mną, Boże, zmiłuj się.

Jak łotr wołam do Ciebie: „Zmiłuj się nade mną”, jak Piotr gorzko
płaczę, Zbawco, jak celnik wołam do Ciebie, przelewam łzy jak
nierządnica, przyjmij moje łkanie, jak niegdyś kobiety kananejskiej.

Zmiłuj się nade mną, Boże, zmiłuj się.

Ulecz gnicie pokornej duszy mojej, jedyny Lekarzu, Zbawco, nałóż mi
plaster, olej i wino, dzieła pokuty, łzy pociechy.

Zmiłuj się nade mną, Boże, zmiłuj się.

Naśladując kobietę kananejską i ja wołam do Syna Dawidowego: „Zmiłuj
się nade mną!” Dotykam Jego szaty jak cierpiąca na krwotok, płaczę jak
Marta i Maria nad Łazarzem.

Zmiłuj się nade mną, Boże, zmiłuj się.

Wylewając naczynie łez jak olejek na głowę, Zbawco, wołam do Ciebie
jak nierządnica, szukając miłosierdzia, przynoszę błaganie i proszę o
danie mi przebaczenia.

Zmiłuj się nade mną, Boże, zmiłuj się.

Chociaż nikt nie zgrzeszył przed Tobą jak ja, to jednak, miłosierny
Zbawco, przyjmij i mnie, pokutującego z bojaźnią i wołającego z
miłością: Zgrzeszyłem przed Tobą jedynym, zmiłuj się nade mną,
Miłosierny.

Zmiłuj się nade mną, Boże, zmiłuj się.

Oszczędź, Zbawco, swoje stworzenie i jak pasterz odnajdź zagubionego,
ochraniaj zbłąkanego, zachowaj od wilka i uczyń mnie barankiem na
pastwisku owiec Twoich.

Zmiłuj się nade mną, Boże, zmiłuj się.

Kiedy Ty, Miłosierny, zasiądziesz jako Sędzia i okażesz budzącą bojaźń
Chwałę Twoją, Zbawco, o, jakiż wtedy będzie strach! Piec będzie gorzeć
i wszyscy drżeć będą przed wspaniałością trybunału Twego.

Czcigodna Matko Mario, módl się za nami do Boga!

Matka Niezachodzącej światłości oświeciwszy ciebie, uwolniła z mroku
żądz, przeto przyjąwszy łaskę Ducha, oświeć, Mario, tych, którzy
wiernie Ciebie wysławiają.

Czcigodna Matko Mario, módl się za nami do Boga!

Zaprawdę nowy cud zobaczywszy w Tobie, Matko, Boży Zosima zadziwił
się. zobaczył bowiem anioła w ciele i cały napełnił się lękiem,
śpiewając Chrystusowi na wieki.

Czcigodny Ojcze Andrzeju, módl się za nami do Boga!

Andrzeju, czcigodna chwało Krety, Ty masz odwagę wobec Pana, proszę
więc Ciebie, abym teraz znalazł rozwiązanie więzów nieprawości przez
Twoje modlitwy, albowiem jesteś nauczycielem pokuty i chwałą
sprawiedliwych.

Chwała. Triadikon: Przedwieczny Ojcze, Współprzedwieczny Synu,
Pocieszycielu Łaskawy, Duchu Sprawiedliwy, Rodzicielu Boga Słowa,
Słowo Przedwiecznego Ojca, Duchu Żywy i Stwarzający, Trójco Jedyna,
zmiłuj się nade mną.

I teraz. Teotokion: Jakby z purpury ciała Twego, Przeczysta, wewnątrz
łona Twego utkana została purpura ciała Emanuela, przeto Ciebie, jako
Bogurodzicę, zaprawdę czcimy.

Chwalimy, błogosławimy i kłaniamy się Panu, śpiewając i wywyższając Go
na wszystkie wieki.

I znowu hirmos. Trójpieśń. Ton 8.

Pieśń 9

Hirmos: Zaiste wyznajemy Ciebie jako Bogurodzicę, przez Ciebie
zbawieni, Czysta, z chórami bezcielesnych Ciebie uwielbiając.

Okazaliście się, apostołowie, źródłami zbawczej wody, zroście duszę
moją, wysuszoną przez grzeszną żądzę.

Pływającego w głębinie zguby i już tonącego, wybaw mnie, Panie,
prawicą Twoją jak Piotra.

Zgniliznę mego rozumu wysuszcie solą Bożej nauki i odpędźcie ciemność
niewiedzy.

Teotokion: Ty, która zrodziłaś radość, daj mi płacz, Władczyni, przez
który będę mógł znaleźć Bożą pociechę w przyszłym dniu.

Inny hirmos: Ciebie, Orędowniczkę nieba i ziemi.

Ciebie w pieśniach wywyższamy, sławne w Bogu zgromadzenie apostołów,
okazaliście się bowiem jaśniejącymi światłami świata, odpędzającymi
oszustwo.

Radosną nowiną waszej sieci złowiliście duchowe ryby, które zawsze
przynosicie Chrystusowi, błogosławieni apostołowie.

W waszych prośbach do Boga wspomnijcie nas, apostołowie, abyśmy
zostali wybawieni z wszelkiej pokusy, prosimy, z miłością wam
śpiewający.

Chwała. Triadikon: Tobie, trójhipostatycznej jedności, Ojcze, Synu z
Duchem, jednemu Bogu jednoistotnemu śpiewam, Trójcy jednej w mocy i
niemającej początku.

I teraz. Teotokion: Ciebie, Rodzicielkę Dziecięcia i Dziewicę,
wszystkie pokolenia błogosławią, przez Ciebie wybawione z klątwy,
zrodziłaś nam bowiem Pana, radość naszą.

Hirmos wielkiego kanonu: Niewypowiedziane zrodzenie z poczęcia bez
nasienia, niezniszczalny owoc Matki nie znającej męża, zrodzenie
bowiem Boga odnawia naturę. Przeto wszystkie pokolenia Ciebie, jako
Bożą Oblubienicę-Matkę, prawowiernie wysławiają.

Zmiłuj się nade mną, Boże, zmiłuj się.

Rozum jest zraniony, ciało osłabło, duch choruje, słowo straciło moc,
życie zamiera, koniec przy drzwiach, cóż przeto uczynisz, nieszczęsna
moja duszo, gdy Sędzia przyjdzie badać twe czyny?

Zmiłuj się nade mną, Boże, zmiłuj się.

Pokazałem tobie, duszo, opowieść Mojżesza o stworzeniu świata, i
poczynając od niej całe pisanie Testamentu, mówiące o sprawiedliwych i
nieprawych, ale z niego, o duszo, naśladowałaś tych drugich, a nie
pierwszych, grzesząc przeciwko Bogu.

Zmiłuj się nade mną, Boże, zmiłuj się.

Prawo stało się bezsilnym, Ewangelia nie działa, całe Pismo jest dla
ciebie nieprzydatne, prorocy i wszelkie słowo o sprawiedliwych jest
nieskuteczne, rany twoje, o duszo, umnożyły się bez lekarza, który by
ciebie uleczył.

Zmiłuj się nade mną, Boże, zmiłuj się.

Z Nowego Testamentu przedkładam tobie przykłady, duszo, pobudzając cię
do rozrzewnienia, naśladuj bowiem sprawiedliwych, odwracaj się od
przykładu grzesznych, i ubłagaj Chrystusa modlitwami, postem,
czystością i pokutą.

Zmiłuj się nade mną, Boże, zmiłuj się.

Chrystus wcieliwszy się wezwał do pokuty rozbójników i nierządnice.
Pokutuj, duszo, brama królestwa jest już otworzona i przed tobą
wchodzą w nią pokutujący faryzeusze, celnicy i nierządnice.

Zmiłuj się nade mną, Boże, zmiłuj się.

Chrystus wcielił się, stał mi się wspólny ciałem i wszystkiego, co
właściwe jest naturze, dobrowolnie doświadczył oprócz grzechu,
pokazując tobie, duszo, przykład i wzór swego uniżenia.

Zmiłuj się nade mną, Boże, zmiłuj się.

Chrystus zbawił magów, przyzwał do siebie pasterzy, mnóstwo niemowląt
uczynił męczennikami, wysławił starców i stare wdowy, ale ich czynów i
życia nie naśladowałaś, duszo, więc biada ci, gdy będziesz sądzona.

Zmiłuj się nade mną, Boże, zmiłuj się.

Pan pościwszy czterdzieści dni na pustyni w końcu poczuł głód,
okazując tym swoją ludzką naturę. Nie leń się, duszo, gdy wróg ciebie
atakuje, ale przez modlitwy i post niech będzie on odpędzony od nóg
twoich.

Zmiłuj się nade mną, Boże, zmiłuj się.

Chrystus był kuszony, diabeł kusił pokazując kamienie, aby stały się
chlebami, wywiódł Go też na górę, aby zobaczył w jednej chwili
wszystkie królestwa świata. Ulęknij się, duszo, tego oszustwa, czuwaj
i nieustannie módl się do Boga.

Zmiłuj się nade mną, Boże, zmiłuj się.

Lubiąca pustynię synogarlica, głos wołającego, lampa Chrystusa, wołał
głosząc pokusę, a Herod czynił nieprawość z Herodiadą. Bacz, duszo
moja, abyś nie wpadła w sieci nieprawych, lecz umiłuj pokutę.

Zmiłuj się nade mną, Boże, zmiłuj się.

Poprzednik łaski mieszkał na pustyni i cała Judea, i Samaria
przychodziła słuchać go i wyznawać grzechy swoje, chrzcząc się
gorliwie, lecz ich nie naśladowałaś, duszo.

Zmiłuj się nade mną, Boże, zmiłuj się.

Małżeństwo jest czcigodne i łoże nieskalane, bowiem Chrystus je
pobłogosławił, w Kanie na weselu spożywając pokarm ciałem i
przemieniając wodę w wino okazał pierwszy cud, abyś ty, duszo,
zmieniła się.

Zmiłuj się nade mną, Boże, zmiłuj się.

Chrystus wzmocnił paralityka, który wziął swe łoże, podniósł też ze
śmierci młodego syna wdowy, uleczył sługę setnika i objawił się
Samarytance, przedstawiając tobie, duszo, służbę Bogu w duchu.

Zmiłuj się nade mną, Boże, zmiłuj się.

Pan uleczył cierpiącą na krwotok przez dotknięcie się Jego szaty,
oczyścił trędowatych, przywrócił wzrok ślepym, uleczył chromych,
głuchych, niemych i pochyloną uleczył słowem, abyś ty została
zbawioną, nieszczęsna duszo.

Zmiłuj się nade mną, Boże, zmiłuj się.

Lecząc choroby Chrystus głosił słowo ubogim, leczył kalekich, jadł z
celnikami, rozmawiał z grzesznikami i dotknięciem ręki przywrócił
córce Jaira duszę, która wyszła już z ciała.

Zmiłuj się nade mną, Boże, zmiłuj się.

Celnik zbawił się i nierządnica stała się cnotliwą, a pełen pychy
faryzeusz został osądzony. Pierwszy wołał „Bądź miłosierny” oraz
„Zmiłuj się nade mną”, a ten ostatni z pychą ogłaszał „Boże, dziękuję
Tobie” i inne bezsensowne słowa.

Zmiłuj się nade mną, Boże, zmiłuj się.

Zacheusz był celnikiem, jednakże zbawił się, Szymon faryzeusz zgorszył
się, a nierządnica otrzymała odpuszczenie grzechów od mającego władzę
darowania grzechów, przeto, duszo, staraj się ją w tym naśladować.

Zmiłuj się nade mną, Boże, zmiłuj się.

Biedna duszo moja, nie naśladowałaś nierządnicy, która wziąwszy
naczynie z olejkiem namaszczała ze łzami i wycierała włosami nogi
Zbawiciela, który podarł rękopis naszych dawnych grzechów.

Zmiłuj się nade mną, Boże, zmiłuj się.

Wiesz, duszo moja, jak przeklęte zostały miasta, którym Chrystus
głosił Ewangelię. Ulęknij się tego przykładu, aby i tobie nie stało
się tak, jak im, Władca bowiem upodobnił je do Sodomian i osądził aż
do otchłani.

Zmiłuj się nade mną, Boże, zmiłuj się.

Nie okaż się, duszo moja, w rozpaczy gorszej niż Kananejka zanim
usłyszała, że jej córka jest uzdrowiona słowem Bożym za jej wiarę.
Synu Dawida, zbaw i mnie, wołaj z głębi serca do Chrystusa jak ona.

Zmiłuj się nade mną, Boże, zmiłuj się.

Ulituj się, zbaw mnie, zmiłuj się Synu Dawida, słowem leczący
opętanych i wyrzeknij do mnie, jak do rozbójnika, litościwe słowa:
Zaprawdę mówię tobie, będziesz ze mną w raju, gdy przyjdę w chwale
swojej.

Zmiłuj się nade mną, Boże, zmiłuj się.

Łotr szydził z Ciebie i łotr wyznał Ciebie jako Boga, obaj zaś wisieli
razem na krzyżach. Przeto, wielce miłosierny, jak wiernemu łotrowi
twemu, który poznał w Tobie Boga, otwórz i mnie bramę sławnego
królestwa Twego.

Zmiłuj się nade mną, Boże, zmiłuj się.

Stworzenie zadrżało widząc Ciebie krzyżowanym, góry i kamienie
rozpadły się w lęku, ziemia zadrżała, otchłań została obnażona, i
światłość pośrodku dnia okryła się mrokiem, widząc Ciebie, Jezu,
przygwożdżonego ciałem do krzyża.

Zmiłuj się nade mną, Boże, zmiłuj się.

Godnych owoców pokuty nie żądaj ode mnie, bowiem moc moja osłabła we
mnie. Daruj mi serce zawsze skruszone i ubóstwo duchowe, abym jako
przyjemną ofiarę złożył je Tobie, jedyny Zbawco.

Zmiłuj się nade mną, Boże, zmiłuj się.

Sędzio mój, znający mnie, gdy znowu przyjdziesz ze swymi aniołami, aby
sądzić cały świat, wtedy spojrzawszy na mnie miłosiernym okiem Twoim,
Jezu, oszczędź i ulituj się nade mną, gdyż zgrzeszyłem bardziej niż
cała ludzka natura.

Czcigodna Matko Mario, módl się za nami do Boga!

Niezwykłym życiem swoim zadziwiłaś wszystkich, zastępy Aniołów i tłumy
ludzi, żyjąc niematerialnie i zwyciężywszy naturę, przeto, Mario,
jakby bezcielesnymi nogami przeszłaś Jordan.

Czcigodna Matko Mario, módl się za nami do Boga!

Skieruj Stwórcę ku miłosierdziu dla sławiących Ciebie, czcigodna
Matko, abyśmy zostali wybawieni z goryczy i bólu, zewsząd na nas
napadających, a wybawiwszy się z pokus nieustannie wywyższali Pana,
który Ciebie wysławił.

Czcigodny Ojcze Andrzeju, módl się za nami do Boga!

Andrzeju czcigodny i Ojcze najbłogosławieńszy, Pasterzu Krety, nie
przestawaj modlić się za śpiewających Tobie, abyśmy wszyscy zostali
wybawieni z gniewu, bólu, zniszczenia i niezliczonych grzechów,
wiernie czcząc pamięć Twoją.

Chwała. Triadikon: Ojca wysławmy, Syna wywyższajmy, Bożemu Duchowi z
wiarą pokłońmy się, Trójcy Niepodzielnej, Jednej w naturze, jako
Światłości i Światłościom, Życiu i Życiom, Życie dającej i
oświecającej krańce ziemi.

I teraz. Teotokion: Ochraniaj miasto Twoje, przeczysta Rodzicielko
Boga, w Tobie bowiem ono wiernie króluje i w Tobie umacnia się, przez
Ciebie zwyciężając zwycięża wszelką pokusę, zniewala wrogów i trzyma
ich w posłuszeństwie.

Katabasja: Niewypowiedziane zrodzenie z poczęcia bez nasienia,
niezniszczalny owoc Matki nie znającej męża, zrodzenie bowiem Boga
odnawia naturę. Przeto wszystkie pokolenia Ciebie, jako Bożą
Oblubienicę-Matkę, prawowiernie wysławiają.

Fotagogikon, jak zwykle.

Do psalmów światłości dodajemy isomelos. Ton 8:

Na drogi rozbójnictwa wpadłszy, duszo moja, okropnie jesteś zraniona
przez swoje grzechy, oddawszy się nierozumnym wrogom, ale jako mająca
czas, z rozrzewnieniem zawołaj: Nadziejo pozbawionych nadziei, życie
zrozpaczonych, Zbawco, podnieś i zbaw mnie.

Męczennikom: Przyoblekłszy się dobrze w zbroję wiary i uzbroiwszy się
w znak krzyża, okazaliście się rycerzami silnymi w Bogu, mężnie
sprzeciwiliście się oprawcom i zniszczyliście oszustwo diabła,
staliście się zwycięstwami godnymi koron. Módlcie się za nami do
Chrystusa, aby zostały zbawione dusze nasze.

Chwała, i teraz. Teotokion: Przyjmij głosy Twoich sług,
najczcigodniejsza Bogurodzico Dziewico, i módl się nieustannie o
odpuszczenie grzechów i darowanie nam pokoju.

Dodajemy także pierwszą godzinę bez recytacji Psałterza. Po
trisagionie na wszystkich godzinach kontakion: Duszo moja, duszo moja,
powstań, czemu śpisz? Koniec przybliża się i ty smucisz się, przebudź
się, aby oszczędził ciebie Chrystus Bóg, wszędzie będący i wszystko
wypełniający.

Na trzeciej godzinie dziewiąta katyzma Psałterza, a na szóstej katyzma
dziesiąta.

Na szóstej godzinie troparion proroctwa, ton 6: Łaskawy, wielce
cierpliwy, wszechmocny Panie, ześlij Twoje miłosierdzie na Twój lud.

Prokimenon, Psalm 96, ton 6: Pan zakrólował, niech raduje się ziemia.
Stichos: Niech weselą się liczne wyspy.

Czytanie Proroctwa Izajasza (42, 5-16).

Tak mówi Pan Bóg, który stworzył niebo i umocnił je, rozpostarł ziemię
i wszystko, co na niej, dał ludziom na niej dech i tchnienie tym, co
po niej chodzą. „Ja, Pan Bóg, powołałem Cię słusznie, ujmę cię za rękę
i umocnię ciebie, ustanowiłem cię przymierzem dla rodu Izraela,
światłością dla narodów, abyś otworzył oczy niewidomym, ażebyś z
zamknięcia wypuścił jeńców, z więzienia tych, co mieszkają w
ciemności. Ja, Pan Bóg, takie jest moje imię. Chwały mojej nie
odstąpię innemu, ani czci mojej bożkom. Pierwsze wydarzenia oto już
nadeszły, nowe zaś Ja zapowiadam, zanim się rozwiną, już wam je
ogłaszam”. Śpiewajcie Panu pieśń nową, zwierzchności Jego,
wysławiajcie imię Jego od krańców ziemi! Wyruszający w morze i
żeglujący po nim, wyspy wraz z ich mieszkańcami! Niech się rozweseli
pustynia i jej wsie, osiedla i mieszkający w Kedarze. Mieszkańcy Sela
niech się rozradują, niech zawołają radośnie ze szczytów gór! Niech
oddają chwałę Panu i niechaj głoszą czyny Jego na wyspach! Pan Bóg
Mocy wyjdzie i skruszy bitwę, pobudzi waleczność i zawoła przeciwko
wrogom swoim w mocy. „Milczałem, ale nie zawsze będę milczał i
wyniszczę. Cierpiałem jak rodząca, zniszczę i wysuszę zarazem.
Spustoszę góry i wzgórza, sprawię, że wyschnie wszystka ich zieleń,
przemienię rzeki na stawy, a jeziora osuszę. Sprawię, że niewidomi
pójdą drogą, której nie widzą i po ścieżkach, których nie znają,
pozwolę im po nich chodzić, ciemności zmienię dla nich w światło, a
wyboiste miejsca w równinę. Oto są rzeczy, których dokonam i nie
zaniecham ich.

Prokimenon, Psalm 97, ton 6: Zaśpiewajcie Panu pieśń nową, albowiem
Pan dokonał cudów, zbawiła prawica Jego. Stichos: Ujrzały wszystkie
krańce ziemi zbawienie Boga naszego.

W czwartek wieczorem,

po wstępnej recytacji Psałterza, zamiast Do Boga, gdy jestem
zasmucony, recytujemy katyzmę osiemnastą. Uderza w semantron na
nieszpory szybciej, ze względu na trud czuwania.

Do Panie, wołam do Ciebie, dodajemy dziesięć stichosów.

I śpiewamy isomelos, ton 8:

Samowolnie przez pierwszy mój grzech pozbawiłem się wspaniałości cnót
i na nowo przyoblekłem się w nie dzięki Twojej łaskawości do mnie,
Słowo Boże. Nie pogardziłeś bowiem mną, który wpadłem w okropne żądze
i zbójecko na drodze je podeptałem, ale uratowawszy mnie Twoją mocą,
uczyniłeś mnie godnym wspomożenia, wielce miłościwy.

Męczennikom: Męczennicy Pańscy, uświęcacie każde miejsce i leczycie
wszelką chorobę, módlcie się teraz o wybawienie dusz naszych z wrogich
sieci.

Inne stichery, ton 1:

Prosomion: Sławni męczennicy.

Panie przygwożdżony na krzyżu, rękopis grzechów Adama podarłeś Bożą
włócznią, przeto rozerwij moje więzy, Słowo, abym z wiarą złożył Tobie
ofiarę chwały i radował się, gdyż teraz znalazłem przyjemny Bogu czas
postu, który ukazałeś dla zbawienia wszystkich.

Jasnością poszczenia niegdyś jaśniał Mojżesz, widząc Chwałę Bożą.
Naśladuj go, pokorna duszo moja, i dobrymi czynami, wstrzemięźliwością
i modlitwą spodobaj się Temu, który na krzyżu rozpostarł ręce dla
ciebie ze względu na miłosierdzie, abyś otrzymała Bożą rozkosz.

Inna stichera, ton 6:

Prosomion: Jak archaniołowie.

Kłaniając się życiodajnemu Twemu krzyżowi, niewypowiedzianej Twojej ku
nam bezmiernej łaskawości, Chryste, i tym oświeciwszy dusze, śpiewamy
Tobie nieustannie, prosząc łaskawie, abyśmy radośnie skończyli pole
bitwy postu i osiągnęli opiewanie Twoich cierpień, którymi nas
zbawiłeś.

I trzy stichery z Menei. Chwała, i teraz. Stauroteotokion.

Wejście. Pogodna Światłości.

Prokimenon, Psalm 98, ton 7: Wywyższajcie Pana Boga naszego i
kłaniajcie się podnóżkowi nóg Jego, albowiem jest święty. Stichos: Pan
zakrólował, niech zadrżą ludy.

Czytanie Księgi Rodzaju (18, 20-33).

Rzekł Pan: „Skarga na Sodomę i Gomorę głośno się rozlega do mnie, bo
grzechy ich mieszkańców są bardzo ciężkie. Zstąpię więc zobaczyć, czy
postępują tak, jak głosi oskarżenie, które do Mnie doszło, czy też
nie. Dowiem się tego”. Wtedy to mężowie ci odeszli do Sodomy. Abraham
zaś stał dalej przed Panem. Zbliżywszy się do Niego, Abraham rzekł:
„Czy zamierzasz wygubić sprawiedliwych z bezbożnymi i sprawiedliwy
będzie jak bezbożnik? Może w tym mieście jest pięćdziesięciu
sprawiedliwych, czy także ich zniszczysz? Czy nie oszczędzisz tego
miasta przez wzgląd na pięćdziesięciu sprawiedliwych, jeśli w nim
będą? Nie dopuść do tego, według słowa tego, aby zgubić sprawiedliwego
z bezbożnym, aby stało się sprawiedliwemu to samo, co bezbożnemu! Czyż
Ten, który jest sędzią całej ziemi, nie dokona sądu?” Pan
odpowiedział: „Jeżeli będzie w Sodomie pięćdziesięciu sprawiedliwych w
mieście, pozostawię całe miasto i całe miejsce przez wzgląd na nich”.
Odpowiadając Abraham rzekł: „Pozwól, że teraz jeszcze ośmielę się
mówić do Pana mego, choć jestem pyłem i prochem. Gdyby zamiast
pięćdziesięciu sprawiedliwych było czterdziestu pięciu, to czy ze
względu na tych czterdziestu pięciu zniszczysz całe miasto?” Rzekł:
„Nie zniszczę, jeśli znajdę tam czterdziestu pięciu”. Abraham znów
odezwał się do Niego i rzekł: „A jeśli znajdzie się tam czterdziestu?”
Pan rzekł: „Nie dokonam zniszczenia przez wzgląd na tych
czterdziestu”. Wtedy Abraham rzekł: „Niech się nie gniewa Pan, jeśli
powiem: a jeśli znajdzie się tam trzydziestu?” A na to Pan: „Nie
dokonam zniszczenia ze względu na trzydziestu”. Rzekł Abraham:
„Pozwól, o Panie, że ośmielę się zapytać: a jeśli znajdzie się tam
dwudziestu?” Pan odpowiedział: „Nie zniszczę, jeśli znajdzie się tam
dwudziestu”. Na to Abraham: „O, racz się nie gniewać, Panie, jeśli raz
jeszcze zapytam: a jeśli znajdzie się tam dziesięciu?” Odpowiedział
Pan: „Nie zniszczę przez wzgląd na tych dziesięciu”. Wtedy Pan,
skończywszy rozmowę z Abrahamem, odszedł, a Abraham wrócił do siebie.

Prokimenon, Psalm 99, ton 6: Zakrzyknij Panu cała ziemio. Stichos:
Służcie Panu w radości.

Czytanie Księgi Przysłów (16, 17-35; 17, 1-17).

Kto przyjmuje karcenie, będzie szczęśliwy, kto zachowuje nauki, będzie
mądrym. Kto chroni swoje drogi, zachowa swoją duszę, a kto miłuje
życie swoje, ten oszczędza swe usta. Przed porażką jest wyniosłość, a
przed upadkiem złe zamysły. Lepiej być skromnym i pokornym, niż łupy
dzielić z pyszałkami. Znajdzie zna rzeczy, ten znajdzie dobra, a
mający nadzieję w Panu jest. Kto sercem mądry, zwie się rozumnym, a
słodycz warg będzie usłyszana. Rozum jest źródłem życia dla tych, co
zdobyli mądrość, głupota jest karą dla niemądrych. Serce mądrego daje
rozum jego ustom, bowiem na wargach nosi mądrość. Plastrem miodu są
dobre słowa, ich słodycz ulecza dusze. Są drogi, co komuś wydają się
słuszne, prowadzą jednak na dno otchłani. Mąż pracy utrudza siebie i
przymusza zgubę swoją. Krnąbrny w ustach swoich nosi zgubę. Mąż
szalony kopie dla siebie zło i w ustach swoich ukrywa ogień. Krnąbrny
człowiek rozsyła zło i zapala złym świecznik oszustwa, i rozłącza
przyjaciół. Przestępca Zakonu zwodzi przyjaciół i skierowuje ich na
złe drogi. Kto oczy zamyka, ten podstęp obmyśla, a kto wargi zagryza,
ten myśli o zbrodni, ten jest piecem zła. Starość jest koroną chwały,
znajduje się na drodze prawości. Cierpliwy mąż jest lepszy niż mocny,
a mąż rozumny niż wielki rolnik. Mąż opanowany jest lepszy od zdobywcy
grodu. Lepszy jest suchy kęs chleba w spokoju, aniżeli dom pełen
licznych dóbr i nieprawych ofiar z kłótniami. Sługa rozumny opanuje
głupiego pana, jego majątek podzieli na części wśród braci. Jak
próbuje się w piecu srebro i złoto, tak wybrane serca próbuje Pan.
Nikczemnik słucha języka przestępców, a sprawiedliwy nie zważa na
wargi fałszywe. Kto drwi z ubogiego, ten znieważa jego Stwórcę. Kto
cieszy się z klęski, ten nie ujdzie kary. Koroną starców są synowie
synów, a chlubą synów są ojcowie ich. Dla wiernego cały świat jest
bogactwem, a dla niewiernego nie jest wart nawet jednej monety. Nie
przystoi głupcowi mowa wytworna, ani sprawiedliwemu wargi kłamliwe.
Dla karcących łaska jest nagrodą, gdziekolwiek się zwrócą, mają
powodzenie. Kto tai obrazę, szuka miłości, a kto skrywa nienawiść,
poróżnia przyjaciół i domowników. Nagana kruszy serce mądrego, a bity
głupiec nie czuje ran. Bunt może wzniecić każdy zły, ale Pan pośle nań
anioła nieszczęścia. Mądry mąż cieszy się, głupi zaś rozmyśla o złu.
Kto złem za dobro odpłaca, temu zło nie ustąpi z domu jego. Władza
daje słowom początek ich prawdy, uciekaj przed kłótnią zanim
wybuchnie. Kto niesprawiedliwie sądzi sprawiedliwego, a łotra uwalnia,
ten jest nieczysty i obmierzły w oczach u Pana. Po cóż głupiemu
majątek? Brak mu rozumu, żeby nabyć mądrość. kto buduje wysoki dom,
ten szuka jego upadku. Krnąbrny, który się nie uczy, wpadnie w zło.
Przyjaciel kocha ciebie w każdym czasie, a bracia niech będą
pożyteczni w nieszczęściach.

I dalszy ciąg Liturgii uprzednio poświęconych Darów.

Należy wiedzieć, że jeśli w tym dniu wypadnie święto Zwiastowania
Najświętszej Bogurodzicy, to wielki kanon śpiewamy wcześniej, z
poniedziałku na wtorek, to znaczy w poniedziałek wieczorem. Święta
natomiast nie przekładamy.

W piątek piątego tygodnia postu na jutrzni,

triadikony według tonu. Także katyzmy 13, 14 i 15. Po pierwszej
recytacji Psałterza

mówimy dwie katyzmy poetyckie Oktoechosu z teotokionami.

Po drugiej recytacji Psałterza mówimy tę katyzmę poetycką, ton 1:

Prosomion: Żołnierze strzegący Twego grobu.

Rozpostarłeś na krzyżu dłonie, Chryste, uleczając ranę Adama swoimi
ranami, przeto błagam Ciebie: Ulecz moje rany, które oszust zadał
mojej duszy, i pozwól w modlitwie oraz poście, Zbawco, dobrze czynić
przed Tobą.

Stauroteotokion. Prosomion:

Widząc Ciebie, Chryste, martwym, rozpostartym na krzyżu, nieskalana
Matka wołała: Synu mój wspólniemający początku z Ojcem i Duchem, jakże
niewypowiedziana jest Twoja Opatrzność, którą zbawiłeś, Szczodry,
dzieło Twych przeczystych rąk.

Po trzeciej recytacji Psałterza katyzma poetycka, ton 6:

Prosomion: Nadzieja świata.

Krzyżu, stróżu świata, odpędzenie demonów, tym, którzy zdobyli we
wszystkim Twoje niezwyciężone orędownictwo, pozwól przejść pozostały
post z czystym sumieniem, poprawiając nasze dudze przed Chrystusem,
błogosławione drzewo.

Stauroteotokion. Prosomion:

Czysta i czcigodna Dziewico, chwało aniołów, gdy stałaś przy krzyżu
Twego Syna i Boga, nie mogąc znieść szyderstw wrogów, wołałaś bolejąc
macierzyńsko: Jakże cierpisz groźby wszystkich, o Przyjacielu
człowieka? Chwała Twojej wielkiej cierpliwości.

Trójpieśń kyr Józefa. Recytujemy pieśń biblijną. Ton 1:

Pieśń 5

Hirmos: O Chryste, który przez jasność swego przyjścia oświeciłeś swym
krzyżem krańce świata, oświeć światłością Twojej Boskiej wiedzy serca
tych, którzy śpiewają Tobie według prawosławnej wiary.

Ty, który rozpostarłeś niebo jak namiot, rozpostarłeś dłonie na
krzyżu, Jezusie najłaskawszy, przeto błagam Ciebie, ulituj się nade
mną, rozpostartym przez wrogie pokusy.

Zasnąłeś na krzyżu, Jezusie najłaskawszy, dając nam leżącym w
najgłębszej zgubie, odwagę zbawienia, przeto z wiarą sławimy Ciebie.

Pozwól nam, Twoim sługom, sercami oświeconymi Światłością ujrzeć dzień
Twojej męki i życiodajne Twoje zmartwychwstanie, Zbawco, śpiewającym
władzy królestwa Twego.

Teotokion: Widząc Ciebie podniesionego na krzyżu Najczcigodniejsza
wołała ze zranionym łonem i mówiła: Cierpisz, Panie, ze względu na
miłosierdzie Twoich zmiłowań, dając wszystkim beznamiętność.

Inny kanon kyr Teodora. Ton 6.

Hirmos: Czuwającego od poranku oświeć.

Na krzyżu rozpostarłeś Twoje ręce, Przyjacielu człowieka, zostałeś
przygwożdżony gwoździami i włócznią przebito Twój bok, wszystko
cierpisz, Chryste, abyśmy zostali zbawieni.

Przez pokarm z drzewa umarł niegdyś Adam i znowu przez drzewo krzyża
odnalazł życie, którego miłosierdzia pokarmem rozkoszuje się w raju.

Chwała. Triadikon: Opiewam Ciebie, Trójcę jednej natury, niemającą
początku, niestworzoną, będącą zasadą, królewską, najdoskonalszą
jedność, Boga, światłość, życie i stworzyciela świata.

I teraz. Teotokion: W Twoim nadprzyrodzonym zrodzeniu, Czysta, prawa
natury jawnie zostały zwyciężone przez Ciebie, bowiem bez nasienia
rodzisz Przedwiecznego Boga, zrodzonego z Ojca.

Chwała Tobie, Boże nasz, chwała Tobie.

Czcimy krzyż, włócznię i gwoździe Twoje, Władco, przez nie bowiem
wybawiłeś nas ze zniszczenia, Chryste, czyniąc nas nieśmiertelnymi
Twoją męką.

Katabasja: Czuwającego od poranku oświeć, proszę, Przyjacielu
człowieka, skieruj mnie ku Twoim przykazaniom i naucz mnie, Zbawco,
czynić wolę Twoją.

Pieśń 8

Hirmos: Pokazując obraz nadprzyrodzonego cudu dawno temu ognisty piec
zrosiła rosa, ogień nie spalił bowiem młodych dzieci, okazując bez
nasienia zrodzenie Chrystusa z Dziewicy, przeto śpiewając wołamy:
Niech całe stworzenie błogosławi Pana i wywyższa na wszystkie wieki.

Stępiłeś oścień Złego przygwożdżony gwoździami na drzewie, Zbawco,
ubrany zostałeś w cierniową koronę hańby, wykorzeniając ciernie
przestępstwa. Przeto śpiewając Tobie, wołamy: Niech całe stworzenie
błogosławi Pana i wywyższa na wszystkie wieki.

Rozciągnąłeś na krzyżu dłonie, Chryste, gromadząc ludzkość, aby Ciebie
poznała, przecierpiałeś przebicie Twego boku włócznią, wytoczywszy nam
źródło zbawienia, śpiewającym: Niech całe stworzenie błogosławi Pana i
wywyższa na wszystkie wieki.

Strumieniami Twojej łaskawości, szczodry Chryste, oczyść moje serce,
skalane przez ukąszenie grzechu, i pozwól mi wytoczyć rzeki
rozrzewnienia, Chryste Jezu, abym wołał do Ciebie: Niech całe
stworzenie błogosławi Pana i wywyższa na wszystkie wieki.

Teotokion: Poznaliśmy Ciebie, Boża wybranko, jako naczynie mające
mannę Bóstwa, arkę i ołtarz, świecznik i tron Boży, pałac i most
prowadzący do życia wiecznego, śpiewając: Niech całe stworzenie
błogosławi Pana i wywyższa na wszystkie wieki.

Inny hirmos: Pieśń młodzieńców zaśpiewajmy Chrystusowi.

Chrystus zostaje ukrzyżowany i ja ożywam, śpiewam z młodzieńcami:
Błogosławcie dzieła Pańskie Pana i wywyższajcie Go na wieki.

Świat wybawiony ze zniszczenia przez Twoje ukrzyżowanie, śpiewa z
młodzieńcami: Błogosławcie Pana dzieła Pańskie i wywyższajcie Go na
wieki.

Błogosławimy Ojca i Syna, i Świętego Ducha, Pana.

Triadikon: Trójco równo sławiona, nadprzyrodzona jedności, Ojcze i
Synu, i Duchu, zbaw śpiewających Tobie z wiarą.

I teraz. Teotokion: Kłaniam się zrodzeniu czcigodnej Bogurodzicy,
śpiewając z młodzieńcami: Błogosławcie Pana dzieła Pańskie i
wywyższajcie Go na wieki.

Chwała Tobie, Boże nasz, chwała Tobie.

Opiewam Twój krzyż, którym zbawiłeś mnie, Chryste, śpiewając z
młodzieńcami: Błogosławcie Pana dzieła Pańskie i wywyższajcie Go na
wieki.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Pieśń młodzieńców zaśpiewajmy Chrystusowi, śpiewając z
nimi: Niech całe stworzenie błogosławi Pana i wywyższa na wszystkie
wieki.

Pieśń 9

Hirmos: Obraz Twego czystego zrodzenia pokazał Krzew gorejący i
niespalający się, i teraz wygaś w nas piec gwałtownych pokus, prosimy,
abyśmy Ciebie, Bogurodzico, nieustannie wywyższali.

Eliasz zobaczył Pana w łagodnym wietrze, najpierw wycieńczywszy ciało
przez modlitwy i post. Przeto naśladując go, duszo moja, odrzuć
rozkosze opasłości, abyś ujrzała Upragnionego.

Mojżesz pierwszy na drzewo podniósł węża, Zbawco, wyobrażając Twoje
podniesienie na krzyżu, Najłaskawszy, przez które wybawiłeś z
jadowitej złości węża wszystkie ludy kłaniające się Tobie.

Leżę w grobie rozpaczy obciążony kamieniem wątpliwości i nie rozumiem
Twych słów życia wiecznego, Zbawco, nie czuję Twojej bojaźni, przeto
ulituj się nade mną i zbaw Twoją łaskawością, wielce miłosierny.

Teotokion: Władczyni przewyższająca wszystkich, okaż mnie
przewyższającym żądze, sławiącym Ciebie najprawdziwszą Bogurodzicę i
wyśpiewującym Twoje zrodzenie, Czysta, czczone jako niezgłębione,
radością obdarzona przez Boga.

Inny hirmos: Niewypowiedziane zrodzenie z poczęcia bez nasienia.

Jesteś krzyżowany i zbawiasz mnie, umierasz i ożywiasz mnie. O
łaskawości, o przyjaźni do człowieka! Kto widział, kto słyszał, aby
Władca podjął haniebną śmierć za sługę? Chwała niewypowiedzianej
Twojej łaskawości, Panie.

Słońce, widząc Ciebie krzyżowanym, zaszło, jak bowiem by jaśniało,
widząc zniewagę swego Stwórcy? Albowiem całe stworzenie kłaniając się,
milcząc wołało do krzyżujących: Ty jesteś Bogiem wszystkich, chociaż
cierpisz w ciele.

Chwała. Triadikon: Jedynego Jedyny Rodzicu, Jednorodzonego Syna Ojcze
i Jedyny Jedynej Światłość jaśnienie Światłości, i Jedyny Jedynie
Jedynego Boga Święty Duchu, Pana Pan, zaiste będący. O Trójco Jedyna
Święta, zbaw mnie, błogosławiącego Ciebie.

I teraz. Teotokion: Cud Twego zrodzenia zadziwia mnie, Nieskalana, jak
bez nasienia poczynasz Nieogarnionego? Powiedz, jak pozostajesz
Dziewicą rodząc jako Matka? Z wiarą przyjmujemy to, co przekracza
naturę, kłaniając się Zrodzonemu, co bowiem zechce, to i może.

Chwała Tobie, Boże nasz, chwała Tobie.

Ze względu na nas każdy członek Twego ciała podjął cierpienie: głowa
uderzenia, twarz policzkowanie, ręce przygwożdżenie i bok włócznię, a
całe Twoje ciało krzyż. Chwała Twojej niewypowiedzianej łaskawości,
Zbawco nasz.

Katabasja: Niewypowiedziane zrodzenie z poczęcia bez nasienia,
niezniszczalny owoc Matki nie znającej męża, zrodzenie bowiem Boga
odnawia naturę. Przeto wszystkie pokolenia Ciebie, jako Bożą
Oblubienicę-Matkę, prawowiernie wywyższają.

Fotagogikon tonu.

Do psalmów pochwalnych dodajemy isomelos. Ton 8:

Z łotrami zostałeś przygwożdżony na krzyżu, Chryste Boże, i Twoją raną
uleczyłeś ludzką naturę, nie pogardzaj mną, mającym zbójeckie myśli,
który wpadłem pomiędzy bezcielesnych zbójców i zostałem przez nich
pozbawiony cnót, okrutnie poraniony, a nikt ze sprawiedliwych nie mógł
mnie uleczyć. Na poły jestem martwy, mając tak krótki ostatek życia, w
Tobie mam jedyną nadzieję, który martwym dajesz życie. Przewiąż więc
moje rany, nakapawszy mi Twojej łaskawości, jedyny Przyjacielu
człowieka.

Męczennikom: Jakże was nazwiemy, święci? Czy cherubinami? W was bowiem
spoczął Chrystus. Czy serafinami? Nieustannie bowiem Go wysławiacie.
Czy aniołami? Ciała bowiem odrzuciliście. Czy mocami? Czynicie bowiem
cuda? Liczne są wasze imiona i wielkie dary, módlcie się o zbawienie
dusz naszych.

Chwała, i teraz. Stauroteotokion:

Prosomion: O przesławny cud!

O przesławny cud! O nowa tajemnicy! O przerażający zamysł! – mówiła
Dziewica, widząc Ciebie powieszonego na krzyżu pośrodku dwóch łotrów i
Ta, która bez bólu zrodziła Ciebie w zdumiewający sposób, płacząc
wołała: Biada mi, Dziecię najukochańsze, jakże to okrutny i
niewdzięczny naród przygwoździł Ciebie do krzyża?

Na pierwszej godzinie nie ma katyzmy. Na trzeciej godzinie katyzma 19,
a na szóstej godzinie katyzma 20.

Na szóstej godzinie troparion proroctwa, ton 8:

Wielce chwalebny jesteś, Chryste Boże nasz, który zatrzęsłeś ziemią,
aby nawrócić i zbawić żyjących na niej, i znowu umocniłeś ją ze
względu na Twoją łaskawość i niewypowiedziane miłosierdzie, dla
modlitw Bogurodzicy zmiłuj się nad nami.

Prokimenon, Psalm 100, ton 4: Będę opiewał miłosierdzie i sąd Twój i
sąd, Panie. Stichos: Śpiewam i zrozumiem drogę nieskalaną.

Czytanie Proroctwa Izajasza (45, 11-17).

Tak mówi Pan, Święty Izraela i jego Twórca: „Czyż wy Mnie będziecie
pytać o synów moich i o córki moje, i dawać Mi rozkazy co do dzieł rąk
moich? To Ja stworzyłem ziemię i człowieka na niej, Ja ręką moją
umocniłem niebo i rozkazuję wszystkim gwiazdom. To Ja wzbudziłem go ze
sprawiedliwym królem i prawe są wszystkie drogi jego. On moje miasto
odbuduje i odeśle moich wygnańców, bez okupu i odszkodowania”, mówi
Pan Zastępów. Tak mówi Pan Zastępów: „Pracownicy Egiptu i kupcy
Etiopii, i Sabejczycy, mężowie o rosłej postawie, przejdą do ciebie i
będą twoimi sługami, chodzić będą za tobą w kajdanach, na twarz przed
tobą będą upadać, albowiem w Tobie jest Bóg, i powiedzą: Nie ma Boga
poza Tobą! Ty bowiem jesteś Bogiem, ale nie wiedzieliśmy o tym, Bóg
Izraela Zbawiciel. Wszyscy, co sprzeciwiają się Jemu, okryją się
wstydem i hańbą. Odejdą pohańbieni. Do mnie zwrócą się wszyscy. Izrael
zostanie zbawiony przez Pana zbawieniem wiecznym. Nie doznacie
zawstydzenia ani hańby po wszystkie wieki.

Prokimenon, Psalm 101, ton 4: Panie, usłysz modlitwę moją i wołanie
moje niech do Ciebie dojdzie. Stichos: Nie odwracaj oblicza Twego ode
mnie.

Na dziewiątej godzinie nie ma katyzmy.

W piątek wieczorem,

recytujemy katyzmę 18. Po zwykłej recytacji Psałterza do: Panie, wołam
do Ciebie,

dodajemy dziesięć stichosów i śpiewamy isomelosy, ton 6:

Wyszedłem z Jerozolimy Twoich Bożych przykazań i osiągnąłem rany
jerychońskie, pociągany sławą niesławy trosk życiowych, wpadłem w
zbójeckie myśli, zostałem przez nie pozbawiony szaty łaski usynowienia
i poraniony leżę bez ducha. Kapłan przeszedł, zobaczył rany i nie
zajął się nimi, i lewita, on też poczuł wstręt i przeszedł obok. Ty
zaś, Panie, w niewypowiedziany sposób wcielony w Dziewicę, przez
dobrowolne wylanie krwi i wody z Twego zbawczego boku, które kapałeś
jak olej, Chryste Boże, przewiąż strupy moich ran bandażami i połącz z
niebieskim chórem jako miłosierny.

Męczennikom: Męczennicy Twoi, Panie, nie wyrzekli się Ciebie, nie
odstąpili od Twoich przykazań. Dla ich modlitw zmiłuj się nad nami.

Śpiewamy także trzy stichery isomelosy Najświętszej Bogurodzicy, ton
6:

Prosomion: Całą odłożywszy.

Zamiar przedwieczny objawiając Tobie, Dziewico, Gabriel stanął Ciebie
pozdrawiając i głosząc: Raduj się, ziemio dziewicza! Raduj się,
krzewie gorejący! Raduj się, głębino niezbadana! Raduj się, moście
wiodący z ziemi ku niebiosom i drabino wysoka, którą widział Jakub!
Raduj się, naczynie Boskiej manny! Raduj się, odpuszczenie klątwy!
Raduj się, podnosząca Adama z upadku, Pan z Tobą!

Zjawiłeś się przede mną jako człowiek – mówi czysta Dziewica do
archanioła – i zwiastujesz mi słowa przewyższające rozumienie
człowieka, gdyż mówisz, że ze mną jest Bóg, który wcieli się w moje
łono. Powiedz mi, jakże mogę być siedzibą przestronną i miejscem
świętym dla przewyższającego cherubinów? Nie zwódź mnie chytrością, ja
nie znam małżeńskich rozkoszy, jakże więc urodzę dziecię?

Bóg, jeśli chce, obala prawa natury – mówi Bezcielesny – i działa
inaczej niż człowiek. Uwierz mym słowom prawdziwym, Najświętsza i
Nieskalana. Ona zaś zawołała: Niech mi się stanie według słowa twego,
urodzę Bezcielesnego, które ode mnie weźmie ciało, aby wprowadzić
człowieka w pierwotną godność poprzez połączenie natur, jako Jedyny
Wszechmogący!

Chwała, i teraz. Ton 2: Dzisiaj objawiona zostaje odwieczna tajemnica
i Syn Boży staje się Synem człowieczym. Przyjmuje niskości, aby dać
nam wysokości. Dawno temu Adam doznał zawodu, zapragnął bowiem być
Bogiem i nie został nim. Teraz człowiekiem staje się Bóg, aby bogiem
uczynić Adama. Niechaj weseli się stworzenie, niech raduje się natura,
oto archanioł z lękiem stoi przed Dziewicą i woła: Raduj się!,
przynosząc odmienienie smutku. Z miłosierdzia litości wcielony Boże
nasz, chwała Tobie!

Jeśli nie ma Liturgii uprzednio poświęconych Darów, śpiewamy stichery
Bogurodzicy. Na stichownie isomelos dnia i męczennikom. Chwała, i
teraz. Bogurodzica usłyszała język, którego nie znała, mówił bowiem do
Niej Gabriel słowa zwiastowania, a Ona z wiarą przyjąwszy
pozdrowienie, poczęła Ciebie, Przedwiecznego Boga, przeto i my radując
się wołamy do Ciebie: Boże, który bez zmiany w Nią się wcieliłeś, daj
światu pokój i naszym duszom wielkie miłosierdzie.

Wejście. Pogodna Światłości.

Prokimenon, Psalm 102, ton 4: Szczodry i miłosierny jest Pan, wielce
cierpliwy i wielce łaskawy. Stichos: Błogosław, duszo moja, Pana, i
całe wnętrze moje, święte imię Jego.

Czytanie Księgi Rodzaju (22, 1-18).

Stało się po tych słowach, Bóg wystawił Abrahama na próbę i rzekł do
niego: „Abrahamie! Abrahamie!” A on odpowiedział: „Oto jestem”. I
rzekł Bóg: „Weź twego syna umiłowanego, którego miłujesz, Izaaka, i
idź do kraju Moria i tam złóż go w ofierze na jednym z pagórków, jakie
ci wskażę”. Nazajutrz rano Abraham osiodłał swego osła, zabrał z sobą
dwóch swych ludzi i syna swego Izaaka, narąbał drzewa do spalenia
ofiary i ruszył w drogę, i na trzeci dzień przyszedł do miejsca, o
którym mu Bóg powiedział. Spostrzegł Abraham oczyma swoimi i dostrzegł
z daleka owo miejsce. I rzekł do swych sług: „Zostańcie tu z osłem, ja
zaś i chłopiec pójdziemy tam, aby oddać pokłon Bogu, a potem wrócimy
do was”. Abraham, zabrawszy drwa do spalenia ofiary, włożył je na syna
swego Izaaka, wziął do ręki ogień i nóż, po czym obaj się oddalili.
Izaak rzekł do swego ojca Abrahama: „Ojcze!” A on rzekł: „Co jest,
dziecię?” Zapytał: „Oto ogień i drwa, a gdzież jest owca na
całopalenie?” Abraham rzekł: „Bóg upatrzy sobie owcę na całopalenie,
dziecię”. I szli obydwaj dalej. A gdy przyszli na to miejsce, które
Bóg wskazał, Abraham zbudował tam ołtarz, ułożył na nim drwa i
związawszy syna swego Izaaka położył go na ołtarzu na tych drwach.
Potem Abraham sięgnął ręką po nóż, aby zabić swego syna. Ale wtedy
Anioł Pański zawołał na niego z nieba i rzekł: „Abrahamie, Abrahamie!”
A on rzekł: „Oto jestem”. Anioł powiedział mu: „Nie podnoś ręki twojej
na chłopca i nie czyń mu nic złego! Teraz poznałem, że boisz się Boga,
bo nie oszczędziłeś syna twego umiłowanego dla Mnie”. Abraham,
obejrzawszy się poza siebie, spostrzegł barana uwikłanego rogami w
zaroślach. Poszedł więc Abraham, wziął barana i złożył w ofierze
całopalnej zamiast Izaaka, swego syna. I dał Abraham miejscu temu
nazwę "Pan widzi". Stąd to mówi się dzisiaj: „Na górze Pan się
ukazuje”. Po czym Anioł Pański zawołał z nieba do Abrahama po raz
drugi, mówiąc: „Przysięgam na siebie samego, mówi Pan, że ponieważ
uczyniłeś to, a nie oszczędziłeś syna twego umiłowanego dla mnie,
zaiste błogosławiąc będę błogosławił ciebie i dam ci potomstwo tak
liczne jak gwiazdy na niebie, i jak ziarnka piasku na wybrzeżu morza.
Potomkowie twoi zdobędą grody swych nieprzyjaciół. Wszystkie ludy
ziemi będą pobłogosławione w twoim potomstwie, gdyż usłuchałeś głosu
mego”.

Prokimenon, ton 103, Psalm 4: Jakże wspaniałe są dzieła Twoje, Panie,
wszystkie w mądrości uczyniłeś. Stichos: Błogosław, duszo moja, Pana,
Panie, Boże mój, jesteś bardzo wywyższony.

Czytanie Księgi Przysłów (17, 17-28; 18, 1-5).

Bracia niech będą pożyteczni w potrzebach, po to bowiem się rodzą.
Szalony mąż klaszcze i cieszy się z siebie, gdy poręcza za przyjaciela
swego, skrywa ogień na swoich wargach. Miłośnik grzechu raduje się z
kłótni, a okrutny sercem nie spotyka dobra. Mąż przewrotnego języka
wpadnie w zło, a serce głupiego przysparza mu boleści. Ojciec nie
raduje się z niemądrego syna, zaś mądry syn weseli matkę swoją.
Weselące się serce czyni zdrowym, a mąż smutku wysusza kości. Ci,
którzy niegodziwie przyjmują dary w zanadrze, nie osiągną sukcesu w
drodze, a nieprawi zboczą z drogi sprawiedliwości. Przed obliczem
rozumnego męża jest mądrość, a oczy głupca są na krańcach ziemi.
Zmartwieniem ojca jest syn niemądry i goryczą dla rodzicielki swojej.
Dla sprawiedliwego i kara jest niedobra, ani też bicie zacnego rózgą.
Rozumny jest ten, kto jest w słowach oszczędny, a mąż cierpliwy jest
roztropny, lepszy od poszukującego nauki. Głupi proszący o mądrość
będzie poczytany za mądrego, a gdy milczy, wydaje się mądrym. Mąż,
który chce się odłączyć od przyjaciół, poszukuje powodu, każdego czasu
będzie lżony. Głupi mąż nie żąda mądrości, woli kierować się swoim
szaleństwem. Gdy występny staje na czele, pomiata innymi, znajduje dla
siebie lżenie i hańbę. Wodą głęboką jest słowo w sercu męża, potokiem
obfitym i źródłem życia. Nie jest dobrze winnego popierać, ani też
krzywdzić prawego w sądzie.

I dalszy ciąg Liturgii uprzednio poświęconych Darów.

Na wieczerzy pijemy wino ze względu na trud zbliżającego się czuwania.

Małe powieczerze i mesoniktikon śpiewamy w celach.

Kanon zmarłym według tonu śpiewamy w krypcie grobowej.
