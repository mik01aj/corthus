W sobotę świętego i sprawiedliwego Łazarza,

na mesoniktikonie, po pierwszym trisagionie po: Ojcze nasz troparion:
Powszechne zmartwychwstanie przed swoją męką uwiarygodniając. Po
ostatnim trisagionie, po Ojcze nasz kontakion: Wszystkich radością
jesteś, Chryste. Panie, zmiłuj się, dwanaście razy i rozesłanie. Nie
odmawiamy modlitwy: Wspomnij, Panie.

Na jutrzni, po: Bóg i Pan, troparion, ton 1:

Powszechne zmartwychwstanie przed swoją męką uwiarygodniając, z
martwych wzbudziłeś Łazarza, Chryste Boże, przeto i my, jak hebrajskie
dzieci, niosąc symbole zwycięstwa, śpiewamy Ci, Zwycięzco śmierci:
Hosanna na wysokościach! Błogosławiony, który idzie w imię Pańskie!

Także recytujemy Psałterz: Rzekł Pan Panu memu.

Po pierwszej recytacji Psałterza katyzma poetycka, ton 1:

Prosomion: Pomimo kamienia.

Ulitowawszy się nad łzami Mary i Marii, nakazałeś odsunąć kamień od
grobu, Chryste Boże, wezwawszy wskrzesiłeś zmarłego, Dawco pokoju,
samym sobą przekonując o zmartwychwstaniu. Chwała mocy Twojej, Zbawco.
Chwała władzy Twojej. Chwała Tobie, który wszystko słowem uczyniłeś.

Odmawiamy także: Błogosławieni nieskalani w drodze.

Śpiewamy tropariony Zmartwychwstania: Błogosławiony jesteś, Panie.
Anielski sobór zadziwił się, i dalej zgodnie ze zwyczajem niedzieli, a
potem katyzma poetycka, ton 5:

Prosomion: Współniemające początku Słowo.

Źródło mądrości i przewidywania, przyszedłeś do Betanii, pytając
będących z Martą: „Gdzie położyliście przyjaciela Łazarza?” Ze względu
na niego zapłakałeś, Miłosierny, zmarłego od czterech dni wskrzesiłeś
swoim głosem, Przyjacielu człowieka i Szczodry, jako Dawca Życia i
Bóg.

Mówimy także: Zmartwychwstanie Chrystusa zobaczywszy i Psalm 50.

Ewangelii nie czytamy, jedynie w świątyni pod wezwaniem świętego
Łazarza.

Czytamy natomiast egzegezę Ewangelii według Jana, przeznaczoną na ten
dzień, słowo 63 i 64.

Kanony dwa, do szóstej pieśni poemat kyr Teofana, poczym zaczynamy
czwórpieśń:

Pieśń 1

Hirmos: Śpiewajmy Panu, który przeprowadził lud swój przez Czerwone
Morze, jako jedyny chwalebnie się wysławił.

Zmarłego Łazarza wskrzesiłeś na Boży znak jako Stwórca i skarbnica
życia, Przyjacielu człowieka.

Słowem podniosłeś Łazarza zmarłego przed czterema dniami,
Nieśmiertelny, zniszczywszy moc mrocznego królestwa otchłani.

Wszystkim pokazałeś poznanie nadboskiego Bóstwa, podniósłszy z
martwych Łazarza zmarłego przed czterema dniami, Władco.

Dzisiaj Betania zwiastuje zmartwychwstanie Chrystusa Dawcy Życia,
radując się ze wskrzeszenia Łazarza.

Drugi kanon. Poemat Jana Mnicha. Ton 8.

Hirmos: Wodę przeszedł.

Poprzednio z niebytu przywiodłeś wszelkie stworzenie i znając ukryte
sprawy serca przepowiedziałeś uczniom zaśnięcie Łazarza jako Władca.

Jako człowiek ukształtowałeś się, Chryste, z Dziewicy, o miejsce
pogrzebania Łazarza pytałeś jako człowiek, wiedząc jako Bóg, gdzie
leży.

Chwała. Przekonując o Twoim zmartwychwstaniu, Słowo, zaiste jak ze snu
wskrzesiłeś już cuchnącego umiłowanego, martwego w grobie od czterech
dni.

I teraz. Teotokion: Zastępy aniołów i ludzi nieustannie sławią Ciebie,
nieznającą mężczyzny Matkę, bowiem ich Stwórcę jako niemowlę nosiłaś w
swoich objęciach.

Katabasja: Wodę przeszedł jak suchy ląd i egipskiego zła uniknął,
przeto Izraelita wołał: Wybawicielowi i Bogu naszemu śpiewajmy.

Pieśń 3

Hirmos: Ty jesteś umocnieniem przybiegających do Ciebie, Panie, Ty
jesteś światłością omroczonych i Tobie śpiewa duch mój.

Dwa przedkładając Twoje działania, okazałeś też dwie natury, Zbawco,
Bogiem bowiem jesteś i człowiekiem.

Ty, będąc otchłanią rozumu, pytałeś: „Gdzie położyliście zmarłego?”,
chcąc wskrzesić leżącego, Dawco Życia.

Przechodząc różne miejsca jako człowiek okazałeś się opisywanym,
wszystko spełniając jako Bóg nieopisany.

Łazarza podniosłeś Bożym Słowem, Chryste, i mnie umarłego przez wiele
grzechów podnieś, proszę.

Inny hirmos: Niebieskiego kręgu najwyższy Stwórco.

Stanąwszy przed grobem cudotwórco Jezusie, w Betanii zapłakałeś nad
Łazarzem według prawa natury, przekonując o Twoim ciele, które
przyjąłeś, Jezusie Boże mój.

Płacz Marii i Marty Ty utuliłeś, Zbawco, okazując swoją wolę, że Ty
jesteś zmartwychwstaniem i życiem, jak i powiedziałeś. Jesteś bowiem
prawdą i Panem wszystkich.

Chwała. Owiniętego przepaskami umiłowanego Łazarza wyrwałeś, Panie, z
ciemnej otchłani, słowem Twoim wszechmocnym otwierając rygle śmierci i
królestwa.

I teraz. Teotokion: Cieleśnie zamieszkałeś w Dziewicy, Panie, okazałeś
się człowiekiem, jak przystało byłeś widzianym. Okazałeś Matkę swą
prawdziwą Bogurodzicę i wspomożycielkę wiernych, jedyny Przyjacielu
człowieka.

Katabasja: Niebieskiego kręgu najwyższy Stwórco, Panie, i Kościoła
założycielu, Ty mnie umocnij w miłości Twojej, pragnień kresie,
wiernych umocnienie, jedyny Przyjacielu człowieka.

Katyzma poetycka, ton 4:

Prosomion: Zadziwił się Józef.

Razem stanęłyście przed Chrystusem, siostry Łazarza, i płacząc gorzko
opłakiwałyście go, mówiąc: „Panie, umarł Łazarz”. On zaś jako Bóg
znający miejsce pogrzebania, pytał jako człowiek: „Gdzieście go
położyli?” I przystąpiwszy do grobu wezwał Łazarza zmarłego od
czterech dni. Łazarz zaś wstał i pokłonił się wskrzeszającemu.

Prosomion: Mądrości.

Chwała, i teraz. Ton 8: Wszystko przewidując jako Stwórca
przepowiedziałeś w Betanii swoim uczniom: „Nasz przyjaciel Łazarz
dzisiaj zasnął” i wiedząc wszystko zapytałeś, mówiąc: „Gdzie go
położyliście?”. Pomodliwszy się do Ojca, zapłakałeś jako człowiek.
Przeto i wezwałeś, którego miłowałeś, podniósłszy z otchłani, Panie,
Łazarza po czterech dniach. Wołamy do Ciebie: Przyjmij, Chryste Boże,
odważających się przynosić Tobie chwałę i uczyń wszystkich godnymi
chwały Twojej.

Pieśń 4

Hirmos: Usłyszałem, Panie, o tajemnicy Twojej Opatrzności, poznałem
czyny Twoje i wysławiłem Twoje Bóstwo.

Nie potrzebując pomocnika, lecz spełniając niewypowiedzianą
Opatrzność, modliłeś się, Najsilniejszy, aby podnieść martwego od
czterech dni.

Współbędące z Ojcem Słowo i Bóg poprzednio widziany, teraz jako
człowiek modli się, który przyjmuje modlitwy wszystkich.

Twój głos, Zbawco, zniszczył całą moc śmierci, fundamenty otchłani
zatrzęsły się przed Twoją Bożą mocą.

Teotokion: Zaśpiewajmy Dziewicy, albowiem po zrodzeniu pozostała
Dziewicą, zrodziwszy Chrystusa Boga, który wybawił świat z oszustwa.

Inny hirmos: Tyś moją mocą, Panie.

Ty jako Pasterz wyrwałeś, Chryste, człowieka cztery dni po śmierci,
już rozkładającego się, Stworzycielu, wilkowi okrutnemu zaiste i
wszystko pożerającemu. Jako wszechmocny i Pan okazałeś tym znaną teraz
na całym świecie chwałę Twego powstania po trzech dniach.

Ciebie, Życie, widząc będący z Martą, Chryste, wołali: Gdybyś był
tutaj, Panie, Oświecenie wszystkich i Życie, wcale by nie umarł i nie
okazałby się Łazarz martwym. Ty zaś, Przyjacielu człowieka, będąc
Życiem zmarłych w radość przemieniłeś ich płacz.

Chwała. Ciebie, Źródła, boją się otchłanie, Panie, Tobie służą
wszystkie wody, przed Tobą drżą zawory otchłani, Chryste, i niszczone
są Twoją władzą zasuwy, gdy Łazarza wskrzesiłeś z martwych Twoim
głosem, wszechmocny Zbawco, Przyjacielu człowieka.

I teraz. Teotokion: Ty jesteś chwałą wiernych, Dziewico, Ty jesteś
orędowniczką, Ty jesteś ucieczką chrześcijan, murem obronnym i
przystanią. Synowi Twemu przynosisz bowiem modlitwy, Nieskalana, i
wybawiasz z nieszczęść tych, którzy z wiarą i miłością znają Ciebie
jako czystą Bogurodzicę.

Katabasja: Tyś moją mocą, Panie, Tyś i moją siłą, Tyś moim Bogiem, Tyś
moją radością, nie porzuciłeś łona Ojca i nawiedziłeś naszą nędzę.
Przeto z prorokiem Habakukiem wołam do Ciebie: Chwała mocy Twojej,
Przyjacielu człowieka.

Pieśń 5

Hirmos: Całego odrzuciłeś mnie od oblicza Twego, Światłości
Niezachodząca, i okryła mnie, nieszczęsnego, obca ciemność, ale proszę
Cię, nawróć mnie i skieruj ku światłości drogi przykazań Twoich.

Stanąłeś przed grobem Łazarza, Przyjacielu człowieka, i wezwałeś go,
dając życie. Jesteś bowiem Życiem nieśmiertelnym wszystkich ludzi,
jako Bóg jawnie przedstawiając przyszłe zmartwychwstanie.

Mając związane nogi chodził Łazarz, cud nad cudami, większym bowiem od
zabraniającego okazał się umacniający Chrystus, którego słowu wszystko
pokornie służy, pracując jako Bogu i Władcy.

Martwego cuchnącego Łazarza podźwignąłeś Chryste po czterech dniach,
podnieś i mnie teraz umarłego przez moje grzechy i położonego w jamie
oraz ciemnym cieniu śmierci, jako łaskawy wybaw i zbaw mnie.

Hirmos ten sam.

Ojcu chwałę oddając, albowiem nie byłeś obcy Bogu modląc się, stojący
lud przekonując, wielce cierpliwy, i zanosząc dziękczynienie Twemu
Ojcu, nakazem podnosisz Łazarza.

O, głosie zwiastujący Boga i Boża mocy, Zbawco, Twego panowania! To
nim skruszyłeś bramy otchłani wszystko pożerającej śmierci. Przeto
wyrwij mnie z moich żądz, jak poprzednio po czterech dniach Twego
przyjaciela Łazarza.

Chwała. Modlitwami Łazarza, Marty i Marii pozwól nam ujrzeć krzyż i
Twoje cierpienia, Panie, oraz pełen światłości i królewski dzień Twego
zmartwychwstania, Przyjacielu człowieka.

I teraz. Teotokion: Mając matczyną odwagę do Twego Syna, Przeczysta,
nie pogardzaj staraniami o nas, prosimy, albowiem Ciebie jedyną mamy
chrześcijanie jako przebłaganie Władcy.

Katabasja: Całego odrzuciłeś mnie od oblicza Twego, Światłości
Niezachodząca, i okryła mnie, nieszczęsnego, obca ciemność, ale proszę
Cię, nawróć mnie i skieruj ku światłości drogi przykazań Twoich.

Odtąd zaczyna się czwórpieśń kyr Kosmasa.

Pieśń 6

Hirmos: Jonasza w wielorybie jednego umieściłeś, Panie, mnie zaś
związanego sieciami wrażymi jak jego wybaw ze zniszczenia.

Miłość do Betanii sprowadzi Ciebie do Łazarza, Panie, i jego już
cuchnącego wskrzesiłeś jako Bóg i wybawiłeś z więzów otchłani.

Marta rozpaczała po Łazarzu, widząc go zmarłym przed czterema dniami,
Chrystus zaś zniszczałego wskrzesi jako Bóg i przywróci słowem do
życia.

Inny kanon Jana Mnicha. Ton ten sam.

Hirmos: Oczyść mnie, Zbawco.

Będąc Bogiem prawdziwym wiedziałeś o zaśnięciu Łazarza i powiedziałeś
o tym swoim uczniom, przekonując ich do swego Bóstwa, Władco.

Ciałem opisany byłeś nieopisywalny, przyszedłeś do Betanii jako
człowiek, Władco, i płaczesz nad Łazarzem, a jako Bóg chcesz wskrzesić
zmarłego przed czterema dniami.

Katabasja: Oczyść mnie, Zbawco, wielkie są bowiem nieprawości moje i
wyprowadź z głębi zła, błagam, do Ciebie bowiem zawołałem i usłyszałeś
mnie, Boże zbawienia mego.

Kontakion, ton 2:

Prosomion: Poszukując.

Wszystkich radością jesteś, Chryste, prawdą, światłością, życiem i
świata zmartwychwstaniem, będącym na ziemi objawiłeś się swoją
łaskawością i byłeś obrazem zmartwychwstania, wszystkim dając Boże
przebaczenie.

Chwała, i teraz. Ikos: Stwórca wszystkich przepowiedział uczniom,
mówiąc: „Bracia i bliscy, nasz przyjaciel zasnął”, ucząc tym i
przepowiadając, że wszystko wie jako Stwórca wszystkich. Idźmy więc i
zobaczymy przedziwny pogrzeb, płacz Marii i ujrzymy grób Łazarza. Tam
bowiem chce uczynić cud, dokonując zapoczątkowanie krzyża i wszystkim
dając Boże przebaczenie.

Synaksarion:

Stichosy: Płaczesz, Jezu, to oznaka śmiertelnej istoty,

Wskrzeszasz Twego przyjaciela, to moc Boża.

Modlitwami Twego przyjaciela Łazarza, Chryste Boże, zmiłuj się nad
nami. Amen.

Pieśń 7

Hirmos: Dzieci hebrajskie w piecu odważnie zdeptały płomień i ogień
zamieniły w rosę, wołając: Błogosławiony jesteś, Panie Boże, na wieki.

Zapłakałeś jako człowiek, Szczodry, wskrzesiłeś jako Bóg będącego w
grobie, i Łazarz uwolniony z otchłani wołał: Błogosławiony jesteś,
Panie Boże, na wieki.

Wyszedł obwiązany przepaskami, uniknąwszy przepaści i ciemności
otchłani na słowo Władcy, gdy Łazarza wezwał: Błogosławiony jesteś,
Panie Boże, na wieki.

Inny hirmos: Dzieci żydowskie w Babilonie.

Nad przyjacielem zapłakawszy utuliłeś łzy Marty, Szczodry, i przez
dobrowolną mękę zabrałeś z twarzy Twego ludu wszelką łzę: Ojców
naszych Boże, błogosławiony jesteś.

Skarbnico życia, martwego jak ze snu podniosłeś i słowem rozerwałeś
łono otchłani, wskrzesiłeś śpiewającego: Ojców naszych Boże,
błogosławiony jesteś.

Martwego cuchnącego, związanego przepaskami, Władco, podniosłeś, i
mnie związanego pieluszkami grzechów podnieś, śpiewającego: Ojców
naszych Boże, błogosławiony jesteś.

Katabasja: Dzieci żydowskie w Babilonie niegdyś wiarą w Trójcę płomień
w piecu zdeptały, śpiewając: Ojców Boże, błogosławiony jesteś.

Pieśń 8

Hirmos: Muzycznym instrumentom zharmonizowanym i niezliczonym ludziom
kłaniającym się posągowi w Dura, trzej młodzieńcy nie podporządkowali
się, Panu śpiewając i wysławiając na wszystkie wieki.

Jako Pasterz szukałeś baranka, aby wyrwać go okrutnemu wilkowi
gubiącemu dusze i odnowiłeś zniszczałego, śpiewającego Tobie:
Śpiewajcie i wywyższajcie na wszystkie wieki.

Jako człowiek pytałeś o grób, jako Stwórca martwego wskrzesiłeś Twoim
władczym nakazem. Ulękła się Ciebie otchłań, wołając Tobie: Śpiewajcie
i wywyższajcie na wszystkie wieki.

Inny hirmos: Króla niebios.

Pytasz jako człowiek, jako Bóg zaś wskrzeszasz słowem zmarłego od
czterech dni. Przeto Tobie śpiewamy i wywyższamy na wszystkie wieki.

Tobie, Władco, Maria rozsądnie przynosi olejek jako należny,
wywyższając na wszystkie wieki.

Przyzywasz Ojca jako człowiek, jako Bóg zaś Łazarza podnosisz. Przeto
śpiewamy Tobie, Chryste, na wieki.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Króla niebios, któremu śpiewają zastępy anielskie, chwalcie
i wywyższajcie na wszystkie wieki.

Nie recytujemy: Czcigodniejszą od cherubinów.

Pieśń 9

Hirmos: Czystą Bogurodzicę chwalebnie uczcijmy, ludzie, która bez
spalenia przyjęła w łono ogień Bóstwa, w pieśniach Ją uwielbiając.

Ludzie widząc chodzącego zmarłego od czterech dni, zadziwili się
cudem, wołając wybawicielowi Bogu i Ciebie wysławiając w pieśniach.

Świadcząc wcześniej o Twoim chwalebnym powstaniu, o Zbawco mój,
martwego od czterech dni Łazarza wyzwoliłeś z otchłani, w pieśniach
Ciebie wysławiając.

Inny hirmos: Zaprawdę wyznajemy Ciebie.

Czcząc swego Ojca i okazując, że nie jesteś obcy Bogu, modlisz się,
Chryste, i własną władzą podnosisz zmarłego od czterech dni.

Z grobu podnosisz Łazarza zmarłego od czterech dni, Chryste, okazując
wszystkim prawdziwego świadka Twego zmartwychwstania po trzech dniach.

Chodzisz, płaczesz i modlisz się, Zbawco mój, okazując Twoją ludzką
naturę, Boską zaś objawiasz wskrzeszając Łazarza.

W niewypowiedziany sposób uczyniłeś dobrowolnie moje zbawienie, Władco
i Zbawco mój, dwoma Twymi naturami.

Katabasja: Zaprawdę wyznajemy Ciebie jako Bogurodzicę, przez Ciebie
zbawieni, Dziewico czysta, z bezcielesnymi chórami Ciebie uwielbiając.

Także według tonu 1: Święty Pan Bóg nasz, trzy razy.

Eksapostilarion isomelos:

Słowem Twoim, Słowo Boże, Łazarz teraz znowu pobiegł ku życiu i ludzie
z gałązkami czczą Ciebie, Władco, albowiem ostatecznie zgubisz otchłań
Twoją śmiercią.

Chwała, i teraz. Prosomion:

Już przez Łazarza Chrystus niszczy ciebie, śmierci, i gdzież jest
twoje zwycięstwo, otchłani? Płacz Betanii teraz ustaje, wszyscy
przynieśmy Chrystusowi gałązki zwycięstwa.

Do psalmów pochwalnych dodajemy dziesięć stichosów i śpiewamy stichery
isomelosy, ton 1:

Stichos: Wypełnij na nich wyrok zapisany, chwała ta będzie dla
wszystkich świętych Jego.

Będąc zmartwychwstaniem i życiem, Chryste, stanąłeś przed grobem
Łazarza, przekonując nas o Twoich dwóch naturach, wielce cierpliwy,
jako Bóg i człowiek przyszedłeś z czystej Dziewicy. Jako człowiek
pytałeś: „Gdzie go pogrzebaliście?” Jako Bóg życiodajnym znakiem
wskrzesiłeś zmarłego od czterech dni.

Zmarłego Łazarza po czterech dniach wskrzesiłeś z otchłani, Chryste,
przed Twoją śmiercią, wstrząsając panowaniem śmierci i przez jedynego
umiłowanego ogłosiłeś wyzwolenie wszystkich ludzi ze zniszczenia.
Przeto kłaniamy się Twojej wszechmocnej władzy, śpiewając:
Błogosławiony jesteś, Zbawco, zmiłuj się nad nami.

Marta i Maria mówiły do Zbawcy: „Gdybyś tu był, Panie, nie umarłby
Łazarz”. Chrystus zaś, zmartwychwstanie zmarłych, wskrzesi z martwych
zmarłego przed czterema dniami. Przyjdźcie wszyscy wierni, pokłońmy
się Jemu, idącemu w chwale zbawić dusze nasze.

Obraz Twego Bóstwa, Chryste, pokazałeś Twoim uczniom uniżając siebie
wśród ludów, chcąc się ukryć. Przeto apostołom jako przewidujący Bóg
ogłosiłeś śmierć Łazarza. W Betanii zaś wobec ludu, nie znając grobu
Twego przyjaciela i chcąc się o niego dowiedzieć pytałeś jako
człowiek. Przez Ciebie wskrzeszony po czterech dniach okazał Bożą
Twoją władzę. Wszechmocny Panie, chwała Tobie.

Ton 4: Wskrzesiłeś Twego przyjaciela Łazarza, zmarłego przed czterema
dniami oraz utuliłeś płacz Marty i Marii. Wszystkim pokazałeś, że Ty
wszystko czynisz mocą Bożą i własnym pragnieniem. Cherubini śpiewają
Tobie nieustannie: Hosanna na wysokościach. Błogosławiony jesteś nad
wszystkimi Boże, chwała Tobie.

Marta zawołała do Marii: „Nauczyciel stoi i woła ciebie, podejdź”. Ona
zaś szybko przyszedłszy tam, gdzie stał Pan, i widząc Go zawołała,
upadłszy pokłoniła się, całując przeczyste Twoje nogi i mówiąc:
„Panie, gdybyś tu był, nie umarłby brat nasz”.

Ton 8. Stichos: Powstań, Panie Boże mój, niech wzniesie się ręka
Twoja, nie zapominaj na zawsze o ubogich Twoich.

Łazarza zmarłego w Betanii wskrzesiłeś po czterech dniach, gdy tylko
bowiem stanąłeś przy grobie, głos Twój dał życie zmarłemu i otchłań
westchnęła ze strachu. Wielki to cud, wielce miłosierny Panie, chwała
Tobie.

Gdy powiedziałeś Panie do Marty: „Ja jestem zmartwychwstanie”, czynem
słowo spełniłeś wezwawszy z otchłani Łazarza. I mnie martwego przez
żądze, Przyjacielu człowieka wskrześ jako współczujący, modlę się.

Chwała. Ton 2: Wielki i przesławny cud dokonał się dzisiaj, albowiem
zmarłego przed czterema dniami Chrystus wezwawszy wskrzesił z grobu i
zawołał przyjaciela. Wysławiamy Go jako chwalebnego, aby modlitwami
sprawiedliwego Łazarza zbawił dusze nasze.

I teraz. Błogosławiona jesteś, Bogurodzico Dziewico.

Także wielka doksologia, ektenie i rozesłanie.

Na Liturgii błogosławieństwa, pieśń 3 i 6. Po wejściu troparion
święta. Chwała, i teraz. Kontakion.

Zamiast trisagionu śpiewamy: Którzy w Chrystusie ochrzczeni są, w
Chrystusa przyobleczeni są. Alleluja. Prokimenon, ton 3: Pan
oświeceniem moim i zbawieniem moim, kogóż mam się lękać? Stichos: Pan
jest obrońcą życia mego, kogóż mam się przestraszę? Lekcja z Listu do
Hebrajczyków, perykopa 333 od połowy: Bracia, królestwo niezachwiane,
aż do: Jezus Chrystus wczoraj i dziś, ten sam i na wieki. Alleluja,
ton 5: Pan zakrólował, w majestat jest obleczony. Stichos: A świat,
który umocnił, nie zachwieje się. Ewangelia według Jana, perykopa 39:
W owym czasie zachorował niejaki Łazarz z Betanii, aż do: uwierzyło w
Niego. Koinonikon: Z ust niemowląt i osesków zgotowałeś chwałę.
Alleluja, trzy razy.

Na wieczerzy spożywamy potrawy z olejem, możemy też dać każdemu po
trzy ongiiii i pijemy wino.

Należy wiedzieć: Jeśli świątynia jest pod wezwaniem sprawiedliwego
Łazarza, to po zwykłej katyzmie polijeleos. Megalinarion hierarchy i
Psalm: Usłyszcie to wszystkie ludy. Także katyzma poetycka pisana po
trzeciej pieśni. Czytamy żywot świętego Łazarza, napisany przez
Nicetasa Ksantopulosa. Anabatmi, antyfona 1, ton 1. Prokimenon, ton 7:
Cenna jest przed Panem śmierć świętych jego. Stichos: Cóż oddam Panu
za wszystko, co mi uczynił? Wszystko, co oddycha. Ewangelia według
Jana, perykopa 35: Ja jestem bramą. Psalm 50. Stichera, ton 6: Panie,
głos Twój zniszczył. Kanony dwa i katabasja drugiego kanonu. Po
trzeciej pieśni katyzma poetycka święta. Po szóstej pieśni kontakion:
Wszystkich radością jesteś, Chryste, i ikos. I dalszy ciąg, jak
ukazano.

W sobotę palmową wieczorem,

na małych nieszporach dodajemy dziesięć stichosów i śpiewamy stichery,
ton 6:

Prosomion: Po trzech dniach.

Siedząc na źrebięciu oślicy przyjąłeś, Chryste, zwycięską pieśń od
łagodnych dzieci, idąc ku śmierci, opiewany przez aniołów trójświętą
pieśnią.

Oto Król Twój, Syjonie, łagodny i zbawiający, jedzie na źrebięciu
oślicy, poszukując wrogów w twierdzy, aby ich porazić. Raduj się i
wesel świętując z gałązkami palm.

Zgodnie zaklaszczmy, wierni, i my jak dzieci teraz przynosząc
Chrystusowi gałązki cnót i rozpościerając przed Nim szaty Bożych
czynów i tajemniczo przyjmując Go.

Bracia, palmy cnót przynieśmy nadchodzącemu Chrystusowi Bogu, który za
nas ludzi będzie dobrowolnie cierpiał, mocą Bóstwa dając wszystkim
beznamiętność.

Chwała, i teraz. Prosomion ten sam: Na barkach cherubinów noszony jako
Bóg, wsiada na źrebię oślicy, ze względu na nas pragnie iść na mękę.
Przyjdźcie gorliwie z gałązkami palmowymi i zaśpiewajmy.

Na stichownie, ton 2:

Prosomion: Domu Eufrato.

Oświeć się, Syjonie, i z nowymi gałązkami palmowymi zaśpiewaj z
dziećmi, oto Twój Król zbawiając idzie ku męce.

Stichos: Z ust niemowląt i osesków zgotowałeś chwałę.

Weselcie się Adamie i Ewo z Prorokami, oto Pan przychodzi wezwać was
przez mękę.

Stichos: Panie, Panie nasz, jak cudowne jest imię Twoje po całej
ziemi.

Na wysokościach z Ojcem i Duchem przyjmujący pieśń anielską, na ziemi
zasiadając na źrebięciu uniża się i przyjmuje pieśń dzieci.

Chwała, i teraz. Prosomion ten sam: Opiewam z bojaźnią Twoją
zdumiewającą Opatrzność i wołam do Ciebie „Hosanna”. Idziesz bowiem
mnie zbawić, błogosławiony Boże.

Teraz pozwalasz odejść. Trisagion i dalej jak zwykle.

Troparion, ton 1: Powszechne zmartwychwstanie przed swoją męką
uwiarygodniając, z martwych wzbudziłeś Łazarza, Chryste Boże, przeto i
my, jak hebrajskie dzieci, niosąc symbole zwycięstwa, śpiewamy Ci,
Zwycięzco śmierci: Hosanna na wysokościach! Błogosławiony, który idzie
w imię Pańskie!

I drugi, ton 4: Pogrzebanych z Tobą przez chrzest, Chryste Boże nasz,
raczyłeś przez zmartwychwstanie obdarzyć życiem nieśmiertelnym i
śpiewając hymny, wołamy: Hosanna na wysokościach! Błogosławiony, który
idzie w imię Pańskie!

W sobotę palmową wieczorem,

na wielkich nieszporach po wstępnym psalmie zwykła recytacja
Psałterza: Błogosławiony mąż,

cała katyzma. Do: Panie, wołam do Ciebie, dodajemy dziesięć stichosów

i śpiewamy pięć sticher isomelosów. Ton 6:

Dzisiaj łaska Świętego Ducha nas zgromadziła i wszyscy wziąwszy krzyż
Twój, mówimy: Błogosławiony, który idzie w imię Pańskie! Hosanna na
wysokościach!

Ten, który za tron ma niebo i za podnóżek ziemię, Boga Ojca Słowo i
Syn zawsze współistotny, pokornie przybył dzisiaj na nierozumnym
osiołku do Betanii. Przeto dzieci hebrajskie trzymając w rękach
gałązki, sławę głosiły: Hosanna na wysokościach! Błogosławiony, który
idzie, Król Izraela!

Przyjdźmy dzisiaj i my, cały Nowy Izrael, Kościół z pogan, i z
prorokiem Zachariaszem zawołajmy: Raduj się wielce Córo Syjonu, wołaj
głośno Córo Jeruzalem! Oto Król twój idzie do ciebie, łagodny i
zbawiający, i zasiadł na osiołku, źrebięciu oślicy. Świętujmy, gałązki
trzymając w rękach jak dzieci, i sławiąc: Hosanna na wysokościach!
Błogosławiony, który idzie, Król Izraela!

Czcigodne Twoje zmartwychwstanie nam przepowiadając, podniosłeś Twoim
nakazem, Dobry, z grobu po czterech dniach leżącego bez oddechu i
cuchnącego, zmarłego przyjaciela Łazarza. Przeto siedząc na oślątku,
jak noszony na rydwanie, Ty, Zbawco, proroczo wskazałeś przez to na
pogan, na ich wejście do Kościoła. Przeto chwałę oddaje Tobie
umiłowany Izrael z ust niemowląt i dzieci łagodnych, patrząc na
Ciebie, Chryste, wchodzącego do świętego miasta na sześć dni przed
Paschą.

Na sześć dni przed Paschą, przyszedł Jezus do Betanii, i przystąpili
do Niego uczniowie Jego, mówiąc Mu: Panie, gdzie chcesz, żebyśmy Ci
przygotowali Tobie Paschę do spożycia? On zaś posłał ich: Idźcie do
wsi, która jest przed wami i znajdziecie człowieka niosącego dzban
wody. Idźcie za nim i powiedzcie gospodarzowi domu: Nauczyciel mówi, u
ciebie uczynię Paschę z uczniami moimi.

Chwała, i teraz. Dzisiaj łaska Świętego Ducha nas zgromadziła i
wszyscy wziąwszy krzyż Twój, mówimy: Błogosławiony, który idzie w imię
Pańskie! Hosanna na wysokościach!

Wejście. Hymn: Pogodna Światłości.

Prokimenon soboty: Pan zakrólował, w majestat jest obleczony.

Czytanie Księgi Rodzaju (49, 1-2. 8-12)

Jakub przywołał swoich synów i rzekł im: Zgromadźcie się, a ogłoszę
wam, co czeka was w czasach odległych. Zbierzcie się i słuchajcie
mnie, synowie Jakuba, posłuchajcie Izraela, posłuchajcie ojca waszego.
Judo, ciebie sławić będą bracia twoi, twoja bowiem ręka na karku
wrogów twoich, synowie twego ojca będą ci oddawać pokłon. Judo, młody
lwie, mój synu ulubiony od dzieciństwa, spocząłeś i usnąłeś jak lew, i
jak młode lwiątko, któż obudzi ciebie? Nie zabraknie księcia z Judy i
wodza z lędźwi jego, aż przyjdzie Ten, do którego ono należy i jest On
oczekiwaniem pogan. Przywiąże On swego osiołka do winnej latorośli i w
winnicy źrebię oślicy swojej. Wypierze w winie swą odzież i w krwi
winogron swoją szatę. Oczy jego będą mu się iskrzyły od wina, a zęby
jego będą bielsze od mleka.

Czytanie Proroctwa Sofoniasza (3, 14-19)

Tak mówi Pan: Raduj się wielce, Córo Syjońska, wołaj radośnie, Córo
Jeruzalem, wesel się i upiększaj z całego serca twego, Córo
jerozolimska! Oddalił Pan nieprawości twoje i wybawił cię z ręki
wrogów twoich, Pan zakrólował pośrodku ciebie i nie ujrzysz już zła. W
owym czasie rzecze Pan do Jeruzalem: Nie bój się, Syjonie, niech nie
słabną twe ręce! Pan Bóg twój jest w tobie, Mocny zbawi ciebie. On
sprowadzi na ciebie wesele i odnowi ciebie w miłości swojej, i
rozweseli się z twego powodu w pięknie, jak w dzień świąteczny. I
zabiorę od ciebie niedolę twoją. Biada temu, kto będzie ciebie
znieważał. To Ja uczynię w tobie, ze względu na ciebie, mówi Pan, w
owym czasie i wybawię cię z ucisku, przyjmę odrzuconą i zgotuję jej
chwałę, i sławę po całej ziemi.

Czytanie Proroctwa Zachariasza (9, 1-14)

Tak mówi Pan: Raduj się wielce, Córo Syjonu, wołaj radośnie, Córo
Jeruzalem! Oto Król twój idzie do Ciebie, sprawiedliwy i zbawiający,
pokorny, siedząc na oślątku, źrebięciu oślicy. I zniszczy rydwany w
Efraimie, i konie w Jerozolimie, i łuk wojenny strzaska w kawałki, i
pokój da narodom. Będzie rządził wodami od morza do morza i od rzek aż
do krańców ziemi. I ty w krwi Przymierza twego wypuścisz więźniów
twoich z cysterny nie mającej wody. Zasiądziecie w warowniach
miejscach, więźniowie zgromadzenia, i za jeden dzień przyjścia twego
wynagrodzę cię w dwójnasób. Albowiem trzymam ciebie, Judo, w pogotowiu
jak łuk, napinam Efraima i podniosę dzieci twoje, Syjonie, na dzieci
Jawana, i osadzę cię jak miecz mocarza. I Pan w nich się zjawi, i
nadciągnie jako błyskawica strzała Jego. I Pan Bóg Wszechmogący
zatrąbi w trąbę, i przyjdzie w szumie wichru swego Pan Wszechmogący,
obrońca ich.

Na litii stichery isomelosy, ton 1:

Najświętszy Duch, który apostołów nauczył mówić obcymi językami,
nakazuje niewinnym dzieciom hebrajskim wołać: Hosanna na wysokościach!
Błogosławiony, który idzie, Król Izraela!

Współniemający początku i zawsze współistotny Syn i Słowo Ojca,
siedząc na nierozumnym źrebięciu oślicy, przyszedł dzisiaj do miasta
Jerozolimy. Tego, na którego z bojaźnią nie mogą patrzeć cherubini,
dzieci wysławiają z palmami i gałązkami, chwałę tajemniczo
wyśpiewując: Hosanna na wysokościach! Hosanna Synowi Dawidowemu, który
przyszedł wybawić z oszustwa cały nasz rodzaj!

Na sześć dni przed Paschą, głos Twój, Panie, został usłyszany w
głębinach otchłani, gdy Łazarza po czterech dniach wywołałeś z grobu.
Dzieci zaś hebrajskie wołały: Hosanna, Boże nasz, chwała Tobie!

Ton 2: Gdy wchodziłeś, Panie, do świętego miasta, siedząc na źrebięciu
oślicy, gotowałeś się pójść na mękę, aby wypełnić Prawo i Proroków.
Dzieci zaś hebrajskie głosząc zwycięstwo zmartwychwstania, spotykały
Ciebie z gałązkami i palmami, mówiąc: Błogosławiony jesteś, Zbawco,
zmiłuj się nad nami!

Chwała, i teraz. Ton 3: Na sześć dni przed Paschą przyszedł Jezus do
Betanii, aby wezwać zmarłego przed czterema dniami Łazarza i głosić
zmartwychwstanie. Spotkały zaś Go niewiasty, Marta i Maria, siostry
Łazarza, wołając do Niego: Panie, gdybyś tu był, nie umarłby brat
nasz! Wtedy rzekł do nich: Czyż nie powiedziałem wam: Wierzący we
mnie, choćby i umarł, żyć będzie? Pokażcie mi, gdzie go położyliście.
I Stwórca wszystkich zawołał do niego: Łazarzu, wyjdź z grobu!

Zwykłe modlitwy litii w narteksie.

Na stichownie stichery isomelosy, ton 8:

Raduj się i wesel miasto Syjon, upiększ się i raduj Kościele Boży. Oto
bowiem Król twój przyszedł w sprawiedliwości, siedząc na źrebiątku
oślęcia, wysławiany przez dzieci: Hosanna na wysokościach!
Błogosławiony jesteś, który masz wielość zmiłowań, zmiłuj się nad
nami!

Stichos: Z ust niemowląt i dzieci zgotowałeś chwałę.

Dzisiaj Zbawca przyszedł do miasta Jerozolimy wypełnić Pismo i wszyscy
wzięli w ręce palmy, szaty zaś rozścielali przed Nim wiedząc, że On
jest Bogiem naszym, któremu cherubini śpiewają nieustannie: Hosanna na
wysokościach! Błogosławiony jesteś, który masz wielość zmiłowań,
zmiłuj się nad nami!

Stichos: Panie, Panie nasz, jak wspaniałe jest imię Twoje po całej
ziemi.

Ten, który jest noszony na cherubinach i opiewany przez serafinów,
zasiadł na źrebięciu, jak przepowiedział Dawid. Dzieci jako Bogu
śpiewały Tobie, Żydzi zaś bluźnili szaleńczo, a zasiadanie na
źrebięciu oślicy oznaczało nieopanowaną rozwiązłość pogan i ich
przejście od niewiary do wiary. Chwała Tobie, Chryste, jedyny
miłosierny i Przyjacielu człowieka!

Chwała, i teraz. Ton 6: Dzisiaj łaska Świętego Ducha nas zgromadziła i
wszyscy wziąwszy krzyż Twój, mówimy: Błogosławiony, który idzie w imię
Pańskie! Hosanna na wysokościach!

Teraz pozwalasz odejść swemu słudze.

Troparion święta, ton 1: Powszechne zmartwychwstanie przed swoją męką
uwiarygodniając, z martwych wzbudziłeś Łazarza, Chryste Boże, przeto i
my, jak hebrajskie dzieci, niosąc symbole zwycięstwa, śpiewamy Ci,
Zwycięzco śmierci: Hosanna na wysokościach! Błogosławiony, który idzie
w imię Pańskie!

Drugi troparion, ton 4: Pogrzebanych z Tobą przez chrzest, Chryste
Boże nasz, raczyłeś przez zmartwychwstanie obdarzyć życiem
nieśmiertelnym i śpiewając hymny, wołamy: Hosanna na wysokościach!
Błogosławiony, który idzie w imię Pańskie!
