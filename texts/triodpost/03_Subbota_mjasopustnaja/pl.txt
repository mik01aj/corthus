W sobotę mięsopustną czynimy pamięć od wieków zmarłych prawosławnych
chrześcijan, ojców i braci naszych.

W piątek wieczorem po psalmie wstępnym i zwykłej recytacji Psałterza,
do Panie, wołam do Ciebie, dodajemy sześć sticher i śpiewamy z
Oktoechosu trzy stichery męczennikom , według kolejnego tonu, i z
Triodionu trzy prosomiony, ton 8:

Prosomion: W Edenie raj.

Czynimy dzisiaj pamięć po imieniu wszystkich od wieków zmarłych,
którzy z wiarą żyli pobożnie, zaśpiewajmy do Zbawcy i Pana, wierni,
prosząc dla nich gorliwie o wydanie łagodnego wyroku w godzinie sądu
przez tego samego Boga naszego, sądzącego całą ziemię, aby stanie po
Jego prawicy otrzymać w radości, w udziale sprawiedliwych i w
świetlistym losie świętych, o bycie godnymi niebieskiego Twego
królestwa.

Twoją krwią, Zbawco, ludzi odkupiłeś i śmiercią Twoją od śmierci
gorzkiej nas wybawiłeś, i dałeś nam życie wieczne Twoim
zmartwychwstaniem, przeto daj, Panie, odpoczynek wszystkim pobożnie
zmarłym w pustyniach, w miastach, na morzu lub na ziemi i na każdym
miejscu. Królów zaś, kapłanów, biskupów, mnichów i wielmożów w każdym
pokoleniu, uczyń godnymi niebieskiego Twego królestwa.

Gdy z martwych powstałeś, Chryste, śmierć przestała rządzić tymi,
którzy pobożnie zmarli. Przeto modlimy się gorliwie, abyś sługom Twoim
dał odpoczynek w Twoich pałacach i na łonie Abrahama, od Adama aż do
dzisiaj, którzy służyli Tobie w czystości, ojcom i braciom naszym,
wraz z przyjaciółmi i krewnymi, każdemu człowiekowi, który w życiu
służył wiernie i odszedł do Ciebie w różny sposób, Boże, uczyń ich
wszystkich godnymi niebieskiego Twego królestwa.

Chwała. Ton 8: Płaczę i łkam, gdy pomyślę o śmierci i widzę w grobach
leżące na obraz Twój Boży stworzone nasze piękno, bezkształtne, bez
chwały, niemające postaci. O, cudzie! Cóż to za tajemnica nas
dotycząca, że oddajemy się zniszczeniu? Jakże poddajemy się śmierci?
Zaiste z woli Boga, jak i jest napisane, dającego odpoczynek zmarłym.

I teraz. Teotokion pierwszy według tonu. Hymn: Pogodna Światłości.
Zamiast prokimenonu śpiewamy Alleluja według tonu 8: Błogosławieni,
których wybrałeś i przyjąłeś, Panie, pamięć o nich z pokolenia na
pokolenie. Stichos: Dusze ich zamieszkają w miejscu szczęśliwości.

Do stichownie dodajemy sticherę męczennikom według tonu i dwie
zmarłym, Jana z Damaszku. Stichery zaś mają następujące stichosy:
Błogosławieni, których wybrałeś i przyjąłeś, Panie, pamięć o nich z
pokolenia na pokolenie oraz Dusze ich zamieszkają w miejscu
szczęśliwości.

Chwała. Ton 6: Początkiem moim jest Twój stwórczy nakaz, zechciałeś
bowiem z niewidzialnej i widzialnej natury zestawić mnie żywym, z
ziemi bowiem stworzywszy ciało, dałeś mi duszę boskim Twoim i
życiodajnym tchnieniem. Przeto, Zbawco, sługom Twoim daj odpoczynek w
krainie żywych i w mieszkaniach sprawiedliwych.

I teraz. Teotokion, ton 6: Dla modlitw Twojej Rodzicielki, Chryste,
męczenników Twoich, apostołów i proroków, biskupów i sprawiedliwych,
ascetów i wszystkich świętych, daj odpoczynek zmarłym Twoim sługom.

Teraz pozwalasz słudze Twemu odejść w pokoju.

Troparion, ton 8: Głębią mądrości z przyjaźni do człowieka wszystko
stworzyłeś i to, co pożyteczne wszystkim dajesz, jedyny Stwórco, daj
odpoczynek, Panie, duszom Twoich sług, albowiem w Tobie pokładali
nadzieję, Stworzycielu i Twórcy, i Bogu naszym.

Chwała, i teraz. Teotokion, ton 8: Bogurodzico, w Tobie mamy twierdzę
i przystań, i pośredniczkę miłą Bogu, którego zrodziłaś, Dziewico,
wiernych zbawienie.

Ektenie i rozesłanie.

Po rozesłaniu nieszporów służymy w narteksie panichidę za zmarłych i
śpiewamy kanon zmarłym, kolejnego tonu.

Na jutrzni,

po sześciu psalmach, Alleluja, według tonu 8.

Troparion: Głębią mądrości z miłości do człowieka dwa razy. Chwała, i
teraz. Teotokion: Bogurodzico, w Tobie mamy twierdzę. I zwykła
recytacja Psałterza. Czytane są też słowa o zmarłych: z I Listu do
Koryntian. Śpiewamy też Nieskalani, podzielone na dwie stacje, ze
stichosem: Błogosławiony jesteś, Panie, naucz mnie Twych przykazań.

Po nich tropariony zmarłym, ton 5:

Stichos: Błogosławiony jesteś, Panie, naucz mnie Twych przykazań.

Chór świętych znalazł źródło życia i bramę raju. Niech i ja znajdę tę
drogę przez pokutę. To ja jestem zaginioną owcą, wezwij mnie,
Zbawicielu, i zbaw mnie.

Błogosławiony jesteś, Panie, naucz mnie Twych przykazań.

Głoszący Bożego Baranka zostali zabici jak jagnięta i przeszli do
życia wiecznego i nieskończonego, święci, módlcie się gorliwie do
Niego, męczennicy, aby darował nam odpuszczenie przewinień.

Błogosławiony jesteś, Panie, naucz mnie Twych przykazań.

Przyjdźcie wszyscy, którzy poszliście wąską drogą cierpień i
wzięliście w życiu krzyż jako jarzmo, i naśladowaliście Mnie w wierze,
cieszcie się z nagrody i wieńców niebieskich, które dla was
przygotowałem.

Błogosławiony jesteś, Panie, naucz mnie Twych przykazań.

Jestem obrazem niewypowiedzianej Twojej chwały, chociaż noszę blizny
grzechów. Zlituj się nad swoim stworzeniem, Władco, oczyść mnie z
Twojej łaskawości i daj mi upragnioną ojczyznę, czyniąc mnie na nowo
mieszkańcem Raju.

Błogosławiony jesteś, Panie, naucz mnie Twych przykazań.

Ty, który niegdyś z niebytu mnie stworzyłeś i zaszczyciłeś swoim Bożym
obrazem, ale z Twego wyroku za przestępstwo wróciłeś me życie do
ziemi, z której zostałem wzięty, podnieś mnie według tego
podobieństwa, abym znowu przyjął obraz dawnej piękności.

Błogosławiony jesteś, Panie, naucz mnie Twych przykazań.

Boże, daj odpoczynek Twoim sługom i umieść ich w raju, gdzie chóry
świętych, Panie, i sprawiedliwi jaśnieją jak gwiazdy, daj odpoczynek
zmarłym sługom Twoim, nie pomnąc wszystkich ich grzechów.

Chwała. Sławimy ze czcią potrójną światłość jedynego Bóstwa, wołając:
Święty jesteś Przedwieczny Ojcze wraz ze Współprzedwiecznym Synem i
Bożym Duchem. Oświeć nas, z wiarą Tobie służących, i wyrwij z
wiecznego ognia.

I teraz. Raduj się, Czysta, któraś w ciele zrodziła Boga na zbawienie
wszystkich, przez Ciebie rodzaj ludzki znalazł zbawienie, przez Ciebie
niech odnajdziemy raj, Bogurodzico czysta i błogosławiona.

Alleluja. Alleluja. Alleluja. Chwała Tobie, Boże (trzy razy).

Następnie ektenia za zmarłych: Jeszcze i jeszcze w pokoju do Pana
módlmy się.

Chór: Panie, zmiłuj się.

Jeszcze módlmy się o spokój dusz zmarłych sług Bożych N. N., aby
zostały im odpuszczone wszystkie grzechy dobrowolne i mimowolne.

Chór: Panie, zmiłuj się.

Aby Pan Bóg przyjął ich dusze tam, gdzie sprawiedliwi pokojem się
cieszą.

Chór: Panie, zmiłuj się.

O miłosierdzie Boże, królestwo niebieskie i odpuszczenie ich grzechów,
Chrystusa, nieśmiertelnego Króla i Boga naszego prośmy.

Chór: Racz dać, o Panie.

Do Pana módlmy się.

Chór: Panie, zmiłuj się (czterdzieści razy).

Kapłan odmawia modlitwę: Boże duchów i ciała wszelkiego, który śmierć
zdeptałeś, szatana obezwładniłeś i darowałeś życie Twemu światu, sam
Panie, daj odpoczynek duszom zmarłych Twych sług w miejscu światłości,
w miejscu szczęśliwości, w miejscu pokoju, skąd ucieka boleść, smutek
i westchnienie. Przebacz im, jako dobry i Przyjaciel człowieka Bóg,
wszelki grzech popełniony przez nich słowem, uczynkiem i myślą, gdyż
nie ma człowieka, któryby żył i nie zgrzeszył. Ty bowiem jedyny jesteś
bez grzechu, sprawiedliwość Twoja jest sprawiedliwością na wieki i
słowo Twoje jest prawdą.

Ekfonesis: Albowiem Ty jesteś zmartwychwstaniem i życiem, i pokojem
zmarłych Twych sług, Chryste Boże nasz, i Tobie chwałę oddajemy z
Ojcem Twoim niemającym początku i z Najświętszym i Dobrym, i
Życiodajnym Twoim Duchem, teraz i zawsze, i na wieki wieków.

Chór: Amen.

Po ekfonesis katyzma poetycka, ton 5: Zbawicielu nasz, daj Twoim
sługom odpoczynek ze sprawiedliwymi i umieść ich w Twoich przybytkach,
jak i jest napisane, nie zważając jako dobry, na ich grzechy
dobrowolne i mimowolne, wszystkie popełnione świadomie i nieświadomie,
Przyjacielu człowieka.

Chwała, i teraz. Teotokion: Chryste Boże, który z Dziewicy zajaśniałeś
światu, i przez Nią uczyniłeś nas synami światłości, zmiłuj się nad
nami.

Odmawiamy też: Śpiewajmy Panu, chwalebnie bowiem się wysławił.

Śpiewamy kanon świętego monasteru na 6 i Triodionu na 8. Śpiewana jest
też druga pieśń

bez recytacji pieśni Psałterza. Kanon Teodora Studyty, mający w
tradikonach i teotokionach akrostych: Niegodnego Teodora. Ton 8.

Pieśń 1

Hirmos: Pieśń zaśpiewajmy, ludzie, cudownemu Bogu naszemu, który
wyzwolił Izraela z niewoli, pieśń zwycięską śpiewając i wołając:
Śpiewamy Tobie, jedynemu Władcy.

Wszyscy pomódlmy się do Chrystusa, czyniąc dzisiaj pamięć od wieku
zmarłych, aby wybawił od wiecznego ognia tych, którzy zasnęli w wierze
i nadziei życia wiecznego.

Głębią wyroków Twoich, Chryste, najmądrzej określiłeś koniec życia
każdego, kres i sposób. Przeto tych, których pokrył grób we wszelkiej
krainie, na sądzie zbaw, wielce szczodrobliwy.

Granice życia naszego określiłeś, przeto tych, którzy zasnęli w nocy
życia, okaż synami dnia niezachodzącego, Panie, kapłanów prawosławnych
i wszystkich wiernych ludzi Twoich.

Tych, których pokryła woda i wojna zabrała, których pochwyciło
trzęsienie ziemi i zbójcy zabili, których spalił ogień, wiernych
Twoich łaskawie umieść w miejscu sprawiedliwych.

Odrzucając wszystkie nasze cielesne długi, Zbawco nasz, w każdym wieku
całego rodzaju ludzkiego przed sądem Twoim postaw nieosądzonymi,
Tobie, Stwórcy odpowiadających.

Chwała. Triadikon: Trzy jednej natury opiewam Osoby samohipostatyczne,
niezrodzonego Ojca, Syna zradzanego i Ducha Świętego, niemające
początku królestwo, władzę, Bóstwo jedno.

I teraz. Teotokion: Zaiste Ty objawiłaś niebo na ziemi, większe od
największych niebios, Dziewico nieznająca męża, z Ciebie bowiem
zajaśniało w świecie Słońce rządzące sprawiedliwością.

Katabasja: Pieśń zaśpiewajmy, ludzie.

Pieśń 2

Hirmos: Zobaczcie, zobaczcie, że ja jestem Bogiem waszym, przed
wiekami zrodzonym z Ojca i z Dziewicy, w czasach ostatecznych bez męża
poczęty, który zniszczył grzech Praojca Adama jako Przyjaciel
człowieka.

Zobaczcie, zobaczcie, że ja jestem Bogiem waszym, który sprawiedliwym
sądem określił granice życia, ku niezniszczalności ze zniszczenia
przyjmując wszystkich zmarłych w nadziei wiecznego zmartwychwstania.

Z czterech krańców ziemi przyjmujesz, Panie, wiernych zmarłych, na
morzu lub na ziemi, lub w rzekach, źródłach, jeziorach, lub w
studniach będących pokarmem zwierząt, ptaków i gadów, wszystkim
zmarłym daj odpoczynek.

W Twojej dłoni wszystko, Panie, i rozsądziłeś, zabitych przez cztery
żywioły w przyjściu Twoim zebrawszy wskrześ, przebaczając im wszystkie
grzechy popełnione z niewiedzy i świadomie.

O, jakąż bojaźń budzi Twoje powtórne przyjście, Panie! Bowiem jak
błyskawica przyjdziesz na ziemię i wskrzesisz całe Twoje stworzenie
aby sądzić, także wtedy sądzić w wierze żyjących, więc spotykających
Ciebie uczyń godnymi bycia z Tobą.

Chwała. Triadikon: Najdoskonalsza jedności, ponad Boska
trójhipostatyczna, niezrodzony Ojcze i Synu Jednorodzony, Duchu od
Ojca pochodzący i przez Syna objawiony, istoto jedna i naturo,
panowanie i królestwo, zbaw nas wszystkich.

I teraz. Teotokion: Niewypowiedziany jest cud Twego zrodzenia, Matko
Dziewico, jakże bowiem rodzisz i czysta jesteś zarazem? Jakże Dziecię
rodzisz i wcale nie znasz namowy męża? Jakże w nowy i przewyższający
naturę sposób rodzisz Słowo Boże?

Katabasja: Zobaczcie, zobaczcie, że ja jestem Bogiem waszym.

Pieśń 3

Hirmos: Słowo Boże, Ty umocniłeś niebiosa ręką Twoją, umocnij
oświeceniem Twego prawdziwego poznania także i nasze w Tobie mające
nadzieję serca.

Sprawiedliwych, którzy przeszli bieg życia, w chwale pobożnej uczyń
godnymi koron i słodyczy wiecznych dóbr.

Nagle porwanym, spalonym przez błyskawice, zmorzonym mrozem i wszelką
zarazą, daj odpoczynek, Boże, gdy ogniem wszystko będziesz próbował.

Tym, którzy przepłynęli zawsze mętne morze życia, Chryste, pozwól
dobić do niezniszczalnej przystani Twego życia, gdyż byli karmieni
przez prawosławie.

Tych, których wszelka natura zwierząt morskich i ptaków niebieskich
przyjęła jako pokarm z Twoich wyroków, Chryste, wskrześ w dniu
ostatnim w chwale, Boże.

Chwała. Triadikon: Rozumnie Bożą jedność w Trzech Osobach wspólną i
prostą jakże podzielić, gdy jednoczy to, co niepodzielone, albowiem
jak szybkość błyskawicy, trójjaśniejące widziane jest w jedności.

I teraz. Teotokion: Niepojęty jest Twój cud, bez męża bowiem rodzisz i
dziewictwo Twoje, Czysta, zachowujesz rodząc, przeto mnóstwo aniołów i
ludzki ród śpiewają Tobie na wieki.

Katabasja: Słowo Boże, Ty umocniłeś niebiosa ręką Twoją.

Katyzma poetycka, ton 5:

Prosomion: Słowo współniemające początku.

Zbawco, który ze względu na nas przecierpiałeś krzyż i śmierć,
uśmierciłeś otchłań i wskrzesiłeś ze sobą zmarłych, tym, który od nas
odeszli, daj odpoczynek jako Przyjaciel człowieka Bóg i w budzącym
bojaźń oraz strasznym Twoim przyjściu, Dawco życia, jako mający
mnóstwo miłosierdzia, uczyń godnymi Twego królestwa.

Chwała, i teraz. Teotokion: Szybko okaż sługom Twoim opiekę, pomoc i
miłosierdzie, ukróć fale pełnych marności marzeń, Czysta, i podnieś
upadłą moją duszę, Bogurodzico, wiem bowiem, wiem, Dziewico, że
możesz, co zechcesz.

Pieśń 4

Hirmos: Prorok w Bogu ujrzał, że z góry ocienionej, z jedynej
Bogurodzicy chcesz się wcielić, Słowo, i z bojaźnią sławił Moc Twoją.

Ojców i praojców, dziadów i pradziadów, od pierwszych do ostatnich,
zmarłych w pobożności i wierze prawdziwej, wszystkich wspomnij, Zbawco
nasz.

Tych, którzy w górach, w drodze, w miejscach pustynnych życie
porzucili w wierze, mnichów i nowicjuszy, młodych i starych, umieść,
Chryste, ze świętymi.

Tych, którzy nagle odeszli od smutku i radości, którzy z wiarą
zakończyli życie, ucierpieli w pomyślności lub bólu, wszystkim daj
odpoczynek, Zbawco nasz.

Tym, których zabił miecz i koń stratował, grad, śnieg i mgła, których
zabiła cegła lub ziemia zasypała, daj odpoczynek, Chryste Zbawco.

Chwała. Triadikon: Dziwnym jest, że jeden i trzech, Bóstwo całe w
każdej osobie nierozdzielne: Ojciec bowiem, Syn i Duch Święty jest
wielbiony jako jeden Bóg.

I teraz. Teotokion: Skieruj nas, Dziewico, ku zbawczym przystaniom,
modlitwami Twymi prowadząca zatapianych falą grzechu, Rodzicielko
Pana, wybawiając z wszelkiego zła.

Katabasja: Prorok w Bogu ujrzał.

Pieśń 5

Hirmos: Od poranku duch mój woła do Ciebie, Panie, gdyż światłością są
nakazy przyjścia Twego, którymi przeto oświeć nasz rozum, Władco, i
skieruj na ścieżkę życia.

Czyniąc dzisiaj pamięć każdego pobożnie od wieku zmarłego, Panie,
gorliwie wołamy do Ciebie: Wszystkim daj odpoczynek ze świętymi
Twoimi.

Każdego, którego przyjąłeś z pokolenia i pokolenia, królów, książąt,
mnichów prawosławnych, Szczodry, wybaw z wszelkiej wiecznej męki.

Wszystkich, których stworzyłeś, którym dopuściłeś, Panie, w nagłych
upadkach bez nadziei umrzeć, wybaw z wiecznej męki, Boże nasz.

Od ognia zawsze palącego i od ciemności bez światła, od zgrzytania
zębów i robaka bez końca dręczącego, od wszelkiej męki wybaw, Zbawco
nasz, wszystkich zmarłych w wierze.

Chwała. Triadikon: Współtronująca, niemająca początku,
trójhipostatyczna jedność, w rozdzieleniu jedna i w osobach jedną
naturę mająca, w jedno nas zjednocz pragnienie Twoich przykazań.

I teraz. Teotokion: Okazałaś się czcigodniejszą od ognistych
serafinów, Czysta, zrodziwszy niedostępnego Jezusa Zbawcę, który przez
wcielenie przebóstwił naturę zrodzonych z ziemi.

Katabasja: Od poranku duch mój woła do Ciebie, Panie.

Pieśń 6

Hirmos: Ogarniętymi licznymi grzechami i przypadającego do łask Twoich
przyjmij, Przyjacielu człowieka, jak proroka, Panie, i zbaw mnie.

Rozwiązawszy bóle śmierci, cierpiałeś, Władco życia, Boże nasz, daj
odpoczynek zmarłym od wieku sługom Twoim.

Tym, których z niewypowiedzianych Twoich wyroków zabiły czarodziejskie
napoje, trucizny, zadławienie kośćmi, daj odpoczynek ze świętymi.

Gdy sądzić będziesz wszystkich, stojących nagimi przed obliczem Twoim,
wtedy oszczędź, Szczodry, tych, którzy wiernie służyli Tobie, Boże.

Kiedy w ostatnią trąbę zabrzmi Twój archanioł wszystkim na
zmartwychwstanie życia, wtedy sługom Twoim, Chryste, daj odpoczynek.

Tych, których od wieków przyjąłeś wiernych, Boże, pokolenie każde
ludzkie uczyń godnym, aby na wieki ze służącymi Tobie sławili Ciebie.

Chwała. Triadikon: Bóstwo trójświęte, jedno tronujące, Ojcze, Synu ze
Świętym Duchem, Ty jesteś Bogiem moim, wszechmocą Twoją utrzymującym
wszystko.

I teraz. Teotokion: Praojcze Jesse zagraj, bowiem z Twego korzenia
zajaśnieje kwiat życia, zbawiający świat z czystej Dziewicy, Chrystus
Bóg.

Katabasja: Ogarniętymi licznymi grzechami.

Kontakion, ton 8: Ze świętymi daj odpoczynek, Chryste, duszom zmarłych
Twoich sług, gdzie nie ma cierpień, smutku i westchnień, lecz życie
nie mające końca.

Ikos: Sam jeden jesteś nieśmiertelny, który stworzyłeś i
ukształtowałeś człowieka, jesteśmy bowiem śmiertelni i z ziemi
stworzeni, i do tejże ziemi powrócimy, jak rozkazałeś. Ty, który mnie
stworzyłeś, rzekłeś do mnie, że jestem ziemią i do ziemi powrócę,
dokąd pójdziemy wszyscy ludzie. Nadgrobny czyniąc płacz śpiewamy
pieśń: Alleluja.

Najpierw czytamy synaksarion niedzieli, a potem następujący:

Stichosy:

Nie pamiętaj grzechów zmarłym, Słowo,

Dobrą bowiem litość nie okaż martwą.

Z tej przyczyny czynimy pamięć dusz, aby w swych mieszkaniach dla
sprawiedliwych umieścił ich Władco Chrystus i zmiłował się nad nami
jako jedyny Nieśmiertelny. Amen.

Pieśń 7

Hirmos: Ty, który na początku ziemię założyłeś i niebiosa słowem
umocniłeś, błogosławiony jesteś na wieki, Panie Boże ojców naszych.

Czyniąc pamięć od wieku pobożnie zmarłych, wołamy: Błogosławiony
jesteś na wieki, Panie Boże ojców naszych.

Nagle zmarłym pobożnym, którzy do urwiska wszelakiego wpadli, zginęli
od drzewa, żelaza i wszelkiego kamienia, daj odpoczynek, Boże, zmarłym
wiernym.

W Twoim budzącym bojaźń przyjściu, Szczodry, postaw po prawicy Twoich
owiec tych, którzy w życiu prawosławnie Tobie posłużyli, Chryste, i
odeszli do Ciebie.

W obliczu Twoich wybranych, Chryste, pozwól Twoim sługom wołać do
Ciebie: Błogosławiony jesteś na wieki, Panie Boże ojców naszych.

Z ziemi proch wziąłeś i ciało duchem ożywiłeś, Zbawco szczodry, tym,
których przyjąłeś, daj odpoczynek, Boże, w życiu niestarzejącym się.

Chwała. Triadikon: Jak trzema słońcami Bóstwo w jednym światła
połączeniu niech będzie sławione, Ojciec i Syn, i Boży Duch, jedyny w
naturze, lecz w trzech Hipostazach.

I teraz. Teotokion: Zgodnie śpiewamy Tobie pieśń Dawida, nazywając
Ciebie górą Bożą, Dziewico, w której cieleśnie zamieszkało Słowo,
przebóstwiwszy nas duchowo w sobie.

Katabasja: Ty, który na początku ziemię założyłeś.

Pieśń 8

Hirmos: Na górze świętej wysławieniem w krzewie ognistym Mojżeszowi
tajemnicę Dziewicy objawiającemu, Panu śpiewajcie i wywyższajcie na
wszystkie wieki.

Ty, który pierwszy skruszyłeś cień śmierci, zajaśniawszy z grobu jak
słońce, synami zmartwychwstania Twego uczyń na wieki, Panie Chwały,
wszystkich umierających w wierze.

Świadku spraw nieznanych i ukrytych, gdy masz ujawnić dzieła ciemności
i zamiary serc naszych, wtedy nie wchodź w spór z wszystkimi zmarłymi
w wierze.

Gdy masz zasiąść na tronie i nakazać stanąć na Sądzie zgromadzonym
przez trąbę z krańców ziemi, wtedy oszczędź wszystkich, Chryste, jako
miłosierny.

Nagle zmarłym w wypadkach, od krzyku niezwykłego i szybkiego ruchu,
pobicia, zadławienia i we śnie, Panie Chwały, zmarłym w wierze odpuść
na wieki.

Błogosławimy Ojca i Syna, i Świętego Ducha, Pana.

Triadikon: Jako jednego w naturze opiewam Ciebie, jako Trójcę Osób
czczę Ciebie, Ojcze i Synu, i Duchu Najświętszy, niemającą początku
władzę Twego królestwa sławię na wieki.

I teraz. Teotokion: Okazałaś się, Bogurodzico Dziewico, strumieniami
żywymi ze Źródła zapieczętowanego, bez męża bowiem rodząc Pana, poisz
wiernych wodą nieśmiertelności na wieki.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Na górze świętej wysławieniem.

Pieśń 9

Hirmos: Okazane Dawcy Prawa na górze w ogniu i krzewie zrodzenie
zawsze Dziewicy na nasze wiernych zbawienie, w niemilknących pieśniach
uwielbiamy.

Tam, gdzie jest mieszkanie weselących się świętych Twoich, Panie,
wszystkich od wieków w wierze i nadziei zmarłych uczyń godnymi
radowania się.

Zmarłych z Bożego nakazu przez zesłane z nieba wszelakie śmiertelne
gromy, pochłoniętych przez rozstępującą się ziemię i rozszalałe morze,
wszystkim wiernym, Chryste, daj odpoczynek.

Zmarłym w różnym wieku, starcom i młodym, młodzieńcom i dzieciom, i
oseskom, męskiej płci i żeńskiej, daj odpoczynek, Chryste, wiernym,
których przyjąłeś.

Zmarłych z powodu jadowitych ukąszeń, od ugryzienia żmij i stratowania
przez konie, przez zadławienie powieszenie przez bliźnich, którzy z
wiarą Tobie posłużyli, daj odpoczynek.

Każdego w wierze zmarłego od wieku i pokolenia pokoleń, uczyń godnym w
przyjściu Twoim, Słowo, po imieniu bez osądzeniu stanąć przed Tobą.

Chwała. Triadikon: Jedyny w Trójcy Boże, chwała Tobie nieustanna,
jeśli bowiem i Bogiem jest każdy, to jeden z natury jest Ojciec i Syn,
i Duch, z trójświetlistymi cechami.

I teraz. Teotokion: Zrodzenie Twoje przewyższa rozum, rodzisz bowiem
zawsze będącego i mlekiem karmisz niewypowiedzianego Karmiciela
świata, trzymasz bowiem trzymającego wszystko Chrystusa, jedynego
wybawiciela naszego, o Najczystsza.

Katabasja: Okazane Dawcy Prawa na górze.

Eksapostilarion:

Prosomion: Niebo gwiazdami.

Żywymi i martwymi rządząc jako Bóg, daj odpoczynek sługom Twoim w
przybytkach wybranych, chociaż bowiem i zgrzeszyli, Zbawco, ale nie
odstąpili od Ciebie.

Chwała. Inny eksapostilarion:

Prosomion: Niewiasty, usłyszcie.

Daj odpoczynek sługom Twoim w krainie żywych, Panie, skąd ucieknie
choroba, ból wraz z westchnieniami, oczyść i jako Przyjaciel
człowieka, czym w życiu zgrzeszyli, jedyny bowiem jesteś bezgrzeszny i
miłosierny, Władco martwych i żywych.

I teraz. Teotokion: Mario, Oblubienico Boga, módl się nieustannie do
Chrystusa za nami, sługami Twoimi, z głoszącymi Boga prorokami i
zgromadzeniami męczenników, z hierarchami i ascetami, i ze wszystkimi
sprawiedliwymi, abyśmy stali się dziedzicami królestwa niebieskiego.

Do psalmów pochwalnych dodajemy stichery, ton 8:

Prosomion: W Edenie raj.

Przed końcem życia przyjdźcie wszyscy, bracia, zobaczcie nasz proch i
naszą bezsilną naturę i naszą słabość, zobaczmy żniwo śmierci,
zniszczone organy naczynia ciała, bo człowiek jest jako proch,
pokarmem jest dla robaków i nicością, albowiem suche kości nasze nie
mają żadnego tchnienia. Wejdźmy do grobów: gdzie chwała, gdzie piękny
wygląd, gdzie wymowny język, gdzie brwi lub gdzie jest oko? Wszystko
jest prochem i cieniem, przeto oszczędź, Zbawco, wszystkich nas.

Dlaczego człowiek unosi się pychą, chwaląc się? Po cóż nadaremno
buntuje się? Błotem jest sam i małym, a cóż może pomyśleć proch jako
proch, błoto i gnój, przeznaczone na zniszczenie? Jeśli bowiem błotem
jesteśmy ludzie, to dlaczego nie przywarliśmy do ziemi? A jeśli
jesteśmy Chrystusowi, dlaczego nie uciekamy się do Niego? Wszyscy
odrzuciwszy czasowe i przemijające życie, idźmy do życia
niezniszczalnego, którym jest Chrystus, oświecenie dusz naszych.

Ręką Twoją stworzyłeś Adama oraz ustanowiłeś granicę niezniszczalności
i martwoty, Zbawco, i życia według łaski, zniszczenie zastosowawszy do
pierwszego życia, sam sługom Twoim, Władco, których przyjąłeś od nas,
ze sprawiedliwymi daj odpoczynek wśród wybranych, i imiona ich zapisz
w księdze życia, wskrzesiwszy w głosie archanioła i szumie trąby,
uczyń ich dziedzicami wiecznego Twego królestwa.

Chrystus zmartwychwstał niszcząc więzy Adama, pierwszego stworzonego,
i otchłani zniszczył potęgę. Czuwajcie, wszyscy zmarli, śmierć została
uśmiercona, a wraz z nią zniewolona została otchłań i Chrystus
zakrólował, ukrzyżowany i zmartwychwstały, to On dał nam
niezniszczalność ciała, On podnosi nas i daje nam zmartwychwstanie,
przeto uczyń godnych owej chwały wszystkich, którzy w wierze
niezachwianej gorąco wierzyli w Ciebie.

Chwała. Ton 2. Zmarłym: Jak więdnie kwiat i jak przemija cień, tak
niszczeje każdy człowiek. Gdy zagrzmi trąba, wszyscy martwi powstaną
jak w trzęsieniu ziemi ku spotkaniu Ciebie, Chryste Boże. Wtedy,
Władco, duchy tych, których od nas zabrałeś, umieść w świętych Twych
przybytkach na zawsze.

I teraz. Teotokion: Raduj się, Mario Bogurodzico, świątynio
niezniszczalna i najświętsza, jak woła prorok: Święta świątynia Twoja,
przedziwna w prawdzie.

Do stichownie dodajemy stichery Teofanesa z Oktoechosu, według tonu.

Chwała, ton 6. Jana z Damaszku:

Chorobą Adama było skosztowanie owocu drzewa w Edenie, kiedy wąż
wyrzucił jad, przez co weszła powszechna śmierć, pożerająca człowieka.
Przyszedł jednak Władca, zrzucił węża i dał nam odpoczynek, przeto do
Niego zawołajmy: Oszczędź, Zbawco, tych, których przyjąłeś, daj im
odpoczynek z Twymi wybranymi.

I teraz. Teotokion, ton 6: Ty jesteś Bogiem naszym, który wszystko w
mądrości stworzył i dokonał, proroków posłałeś, Chryste, aby głosili
Twoje przyjście i apostołów, aby głosili Twoją wielkość, i jedni
ogłosili przyjście Twoje, a drudzy chrztem oświecili pogan, męczennicy
zaś ucierpieli przyjmując Ciebie jako upragnionego i ich chóry z
Rodzicielką Twoją błagają Ciebie: Daj odpoczynek, Boże, duszom, które
przyjąłeś i nas uczyń godnymi królestwa Twego, który przecierpiałeś
krzyż, ze względu na mnie osądzony, Wybawicielu mój i Boże.

Dobrze jest wyznawać. Trisagion. Troparion: Głębią mądrości. Chwała, i
teraz. Bogurodzico, w Tobie mamy twierdzę. Dodaje się pierwszą
godzinę. Rozesłanie.

Na Liturgii Błogosławieństwa i z kanonu Triodionu pieśni 3 i 6.
Prokimenon lekcji, ton 6: Dusze ich zamieszkają w miejscu
szczęśliwości. Stichos: Ku Tobie, Panie, wznoszę duszę moją, Boże mój,
w Tobie mam nadzieję, niech nie zawstydzę się na wieki. Lekcja z Listu
do Koryntian, perykopa 146 i druga z Listu do Tesaloniczan, perykopa
280. Alleluja, ton 6: Błogosławieni, których wybrałeś i przyjąłeś,
Panie, pamięć o nich z pokolenia na pokolenie. Stichos: Pamięć o nich
z pokolenia na pokolenie. Ewangelia według Łukasza, perykopa 105 i
druga o odpoczynek, z Ewangelii według Jana, perykopa 16. Koinonikon:
Błogosławieni, których wybrałeś i przyjąłeś, Panie, pamięć o nich z
pokolenia na pokolenie.

Należy wiedzieć, że tę służbę odprawia się także w sobotę świętej
Pięćdziesiątnicy.
