W poniedziałek czwartego tygodnia postu,

na jutrzni triadikony wypadającego tonu.

Po pierwszej recytacji Psałterza mówimy katyzmy poetyckie Oktoechosu.

Po drugiej recytacji Psałterza mówimy katyzmę poetycką kyr Józefa, ton
8:

Prosomion: Powstałeś z grobu.

Pokłońmy się, wierni, najczcigodniejszemu drzewu, na którym został
podniesiony Stwórca wszystkich. Krzyż, położony przed nami, uświęca
dusze i ciała przypadających do niego, oczyszczając brud grzechu
wiernie poszczących i zawsze opiewających Chrystusa, jedynego
łaskawcę.

Chwała, i teraz. Isomelos:

Słowo Ojcowskie zstąpiło na ziemię i anioł światłości zawołał do
Bogurodzicy: Raduj się, Błogosławiona, która jedyna zachowałaś pałac
przyjmując poczęcie przedwiecznego Boga i Pana, aby jako Bóg wybawił z
oszustwa rodzaj ludzki.

Po trzeciej recytacji Psałterza katyzma poetycka, ton 3:

Prosomion: Gabriel zadziwił się pięknem Twego dziewictwa.

Przepołowiwszy teraz czas wstrzemięźliwości i uprzedziwszy pokłonienie
się życiodajnemu Twemu krzyżowi, przypadając wołamy do Ciebie: Wielki
jesteś, Przyjacielu człowieka, i wielkie są Twoje dzieła, albowiem
okazałeś Twój czcigodny krzyż, któremu z bojaźnią kłaniając się,
wołamy: Chwała niezwykłej łaskawości Twojej.

Chwała, i teraz. Prosomion:

Jak nieuprawiana łoza, Dziewico, wydałaś przepiękną kiść winogron,
wytaczającą nam zbawcze wino, radujące dusze i ciała wszystkich.
Przeto błogosławiąc Ciebie jako przyczyną dobra, zawsze z aniołami
wołamy do Ciebie: Raduj się, Łaski Pełna.

Kanon z Menei i trójpieśń. Recytujemy pieśń biblijną. Ton 8:

Pieśń 1

Hirmos: Faraona prześladowcę na rydwanach pogrążyła niegdyś w morzu
laska Mojżesza, na krzyża znak poraziwszy i rozdzieliwszy morze,
uciekający zaś pieszo Izrael zbawiła, który zaśpiewał Bogu pieśń.

Wszystkim objawiło się światłonośne pokłonienie krzyżowi,
promieniującemu słoneczną zorzą zbawienia i oświecające wszystkich
ujarzmionych i omroczonych żądzami, zbiegnijmy się więc całować święty
krzyż.

Oczyściwszy się łaską postu, czystym rozumem dla jednego Czystego,
przyjdźcie, zawołajmy głosem wdzięczności: Ty Twoją krew, Słowo,
wylałeś za nas wszystkich i uświęcasz nas krzyżem.

Zwiedziony podstępem węża ciągle leżę w strasznym upadku, Zbawco,
który Twoją męką i krzyżem naprawiłeś upadek pierwszego stworzonego,
popraw i skieruj ku pełnieniu Twoich pragnień.

Teotokion: Stojąc przy krzyżu Twoim, Panie, nieznająca małżeństwa, i
widząc Twoje rany, Władco, zraniona mówiła: Biada mi, Dziecię,
uniknąwszy bólów w zrodzeniu Ciebie, teraz boleśnie jestem zraniona.

Inny kanon kyr Teodora. Ton 3:

Hirmos: Śpiewamy Panu, który uczynił przedziwne cuda.

Tydzień ten jest święty i światłonośny, najczcigodniejszy bowiem krzyż
przedkłada światu. Przyjdźcie, pokłońmy się, oświećmy dusze bojaźnią i
miłością, sławiąc w pieśniach przygwożdżonego do krzyża Chrystusa.

Krzyżowi Twemu wszyscy kłaniamy się, Chryste, głosząc Twoje
zmartwychwstanie. Opiewamy Twoje gwoździe, czcimy Twoją włócznię,
mając oczyszczane przez krzyż usta i oczy, duszę z ciałem.

Chwała. Triadikon: Trójco opiewana w jednej istocie, Ojcze, Synu z
Duchem Świętym, niemające początku, zawsze będące i niestworzone
Bóstwo, źródło światłości i życia, Tobie kłaniamy się, wszyscy ludzie,
któraś wszystko stworzyła.

I teraz. Teotokion: Opiewamy Ciebie, czysta Dziewico Bogurodzico,
rydwanie cherubinów, z której narodził się Bóg, Ty bowiem jedyna byłaś
źródłem niezniszczalności, wszystkim toczącym życie, z którego
czerpiąc otrzymujemy uzdrowienie.

Chwała Tobie, Boże nasz, chwała Tobie.

Przepoławiając Czterdziesiątnicę postnych stadiów, przyjdźcie, w
miłości idźmy z Chrystusem do Bożej męki, aby złączywszy się z Nim być
wspólnikami Jego zmartwychwstania.

Katabasja: Śpiewajmy Panu, który uczynił przedziwne cuda w Czerwonym
morzu, falami pokrył bowiem przeciwnika i wybawił Izraela, Jemu
jedynemu śpiewamy, albowiem się wysławił.

Pieśń 8

Hirmos: Siedmiokroć rozpalił piec chaldejski prześladowca z wrogości
dla pobożnych, mocą zaś lepszą zbawieni widząc to, do Stwórcy i
Wybawiciela wołali: Dzieci błogosławcie, kapłani zaśpiewajcie, ludzie
wywyższajcie na wszystkie wieki.

Zmiłuj się, Panie, nad tym, który jadowitymi żądzami osiągnął
zranienie duszy i myśli, okaż miłosierdzie Twoim krzyżem, obroń
kroplami wylanymi z Twego boku, abym gorliwie śpiewał: Kapłani
błogosławcie, ludzie wywyższajcie na wszystkie wieki.

Na górze dawno temu Mojżesz przedstawiał ciebie, rozłożywszy ręce i
zwyciężając Ameleka, najczcigodniejszy krzyżu, któremu dziś kłaniając
się, zwyciężamy wrogie pułki demonów i z wiarą śpiewamy: Kapłani
błogosławcie, ludzie wywyższajcie na wszystkie wieki.

Zgarbionemu przez żądze, atakowanemu przez wrogów, pociąganemu przez
zły obyczaj, okaż miłosierdzie, obroń Twoim krzyżem, abym śpiewał
niewzruszonym sercem: Dzieci błogosławcie, kapłani zaśpiewajcie,
ludzie wywyższajcie na wszystkie wieki.

Teotokion: Jęcząc boleściwie, wołając macierzyńsko i nie mogąc znieść
wewnętrznego bólu, patrzyłaś na krzyż, na zrodzonego z Twego łona,
wołając: Dziecię, cóż to za widok? Jak cierpisz, niecierpiętliwym
będąc z natury, chcąc wybawić ze zniszczenia cały rodzaj ludzki?

Inny hirmos: Boga nieustannie sławionego na wysokościach.

Widząc złożony w świątyni krzyż Chrystusowy, przyszedłszy z bojaźnią i
wiarą, bracia, pokłońmy się jemu, śpiewając: Ty zakwitłeś życiem
jaśniejącym dla ludzi, krzyżu niosący światłość.

Zwycięskim w bitwach okazało niebo ciebie, nasz życiodajny krzyżu,
orężu niezwyciężony, zrzucenie wrogów, róg Kościoła i zbawienie
wiernych.

Błogosławimy Ojca i Syna, i Świętego Ducha, Pana.

Triadikon: Ojca Świętego sławię i Syna Świętego czczę, Ducha Świętego
opiewam, jednoistotną prostą Trójcę, Boga jednego, Światłości i
Światłość, jako pochodzącą od jednego Słońca.

I teraz. Teotokion: Raduj się, bramo nie do przebycia. Raduj się,
krzewie niespalający się. Raduj się, złote naczynie. Raduj się, góro
niesieczona. Raduj się, Bogurodzico, niewzruszona nadziejo i murze
obronny dla pokładających w Tobie nadzieję.

Chwała Tobie, Boże nasz, chwała Tobie.

Przepołowiwszy czas postu, jak młodzieńcy odważamy się duchem na
przyszły czas, przebiegając go z Bogiem, bracia, aby i Paschę zobaczyć
radośnie, zmartwychwstałego Chrystusa.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Boga nieustannie sławionego na wysokościach przez aniołów,
niebiosa niebios, ziemia, góry i pagórki, głębina i cały rodzaj ludzki
w pieśniach jako Stwórcę i Wybawiciela błogosławcie Go i wywyższajcie
na wszystkie wieki.

Pieśń 9

Hirmos: Każda wieść lęka się niewypowiedzianego Bożego uniżenia,
albowiem Najwyższy dobrowolnie zstąpił aż do ciała i z dziewiczego
łona stał się człowiekiem, przeto przeczystą Bogurodzicę wierni
uwielbiamy.

Jakub dawno temu błogosławiąc wnuków przedstawiał świetliście
czcigodny krzyż, którym szczodrze nas pobłogosław, udzielającym łaskę
uświęcenia kłaniającym się jemu i wszystkim, którzy wysławiają Ciebie
jako Wybawiciela.

Oczyściwszy wodą postu dusze i myśli, wierni, ucałujmy dające życie i
Boże drzewo, jawnie położone przed wszystkimi, wytaczające Boże
przebaczenie i Światłość niebieską, życie i prawdziwą radość.

Znam Ciebie jako Sędziego budzącego bojaźń, przychodzącego w chwale
Bóstwa, chcącego wtedy zdemaskować ukryte sprawy wszystkich, Panie,
przeto wołam do Ciebie, Dobry: Zgrzeszyłem, przebacz, nie oskarżaj
moich licznych i okropnych grzechów.

Teotokion: Owieczka dawno temu Baranka widząc na krzyżu
przygwożdżonego i omroczoną jasność słońca, płacząc mówiła: Słońce
Chwały, Jezusie, zaszedłeś zabijany, ale rozpal światłość powstania
dla kochających Ciebie.

Inny hirmos: Na synajskiej górze Mojżesz.

Na miejscu, gdzie stały Twoje nogi, Władcy i Boga, wszyscy dzisiaj
pokłońmy się czcigodnemu krzyżowi, jak wzywa Dawid głoszący Boga,
bowiem wszystko trzymający w dłoni na nim został podniesiony.

Przystąpcie, żyjący na ziemi, czyści przez post, i widząc złożony dziś
przed wami czcigodny krzyż, pokłońcie się z bojaźnią i wiarą, weselcie
się i radujcie, czerpiąc uświęcenie dla dusz.

Chwała. Triadikon: Trójca nadboska w naturze jest niepodzielną
jednością, zjednoczona naturą, dzielona na odrębne Osoby: niepodzielna
bowiem dzieli się, jednym będąc troi się, a jest to Ojciec, Syn, i
Duch Żywy, wszystko zachowujący.

I teraz. Teotokion: Któż słyszał o Dziewicy rodzącej dziecko? Kto
słyszał o matce bez mężczyzny? Mario, czynisz cud, ale powiedz mi:
Jak? Nie badaj głębi mego zrodzenia Boga, ona zaiste przewyższa
poznanie rozumu ludzkiego.

Chwała Tobie, Boże nasz, chwała Tobie.

Wdzięczną chwałę przynieśmy Bogu wszyscy ludzie, albowiem widząc
najświętszy krzyż, ucałujmy go teraz. Zrozumcie więc i upokorzcie się
w nim demony, zrozumcie i upokorzcie się ludy barbarzyńskie, przez
krzyż z nami jest Bóg.

Katabasja: Na synajskiej górze Mojżesz ujrzał Ciebie w krzewie, bez
spalania ogień Bóstwa poczynającą w łonie ogień Bóstwa, Daniel zaś
widział Ciebie jako górę niesieczoną, a Izajasz nazywał zakwitłą laskę
z korzenia Dawidowego.

Fotagogikon tonu.

Do psalmów pochwalnych dodajemy isomelos, ton 6:

Jako wspaniałą drogę wstępowania pokazałeś pokorę, Chryste, sam siebie
wyniszczywszy i przyjąwszy postać sługi. Nie wysłuchałeś modlitwy
bardzo chwalącego się faryzeusza, ale wysłuchałeś skruszone jęki
celnika, jako ofiarę nieskalaną przyjąwszy je na wysokościach, przeto
i ja wołam do Ciebie: Oczyść, Boże, oczyść, Zbawco mój, i zbaw mnie.

Męczennikom: Panie, całe stworzenie świętuje pamięć Twoich świętych,
niebiosa radują się z aniołami i ziemia weseli się z ludźmi. Dla
modlitw Twoich męczenników zmiłuj się nad nami.

Chwała, i teraz. Przyjęłaś słowo archanioła i okazałaś się tronem
cherubinów, w swoich objęciach nosiłaś, Bogurodzico, nadzieję dusz
naszych.

Na pierwszej godzinie kłaniamy się czcigodnemu krzyżowi, jak w
niedzielę, według napisanego wzoru, zamiast: Kieruj mymi krokami
według słów Twoich, śpiewając: Krzyżowi Twemu kłaniamy się, Władco, i
święte Twoje zmartwychwstanie sławimy. Natomiast na wszystkich
godzinach po: Ojcze nasz, dajemy kontakion: Przed nikim już płomienny
oręż nie chroni bram Edenu.

Tak samo postępujemy w środę i piątek, w cztery dni, i w piątek
chowamy krzyż tam, gdzie jest przechowywany.

Na szóstej godzinie troparion proroctwa, ton 7:

Panie, nie oskarżaj w Twojej zapalczywości grzesznych ludzi, ani też w
Twoim gniewie nie karz nas, będąc dobrym. Ciebie bowiem sławi cała
ziemia, i modlimy się, abyś nas oszczędził, Święty.

Prokimenon, Psalm 61, ton 6: W Bogu zbawienie moje i chwała moja.
Stichos: A ty, duszo moja, poddaj się Bogu.

Czytanie Proroctwa Izajasza (14, 24-32).

Tak mówi Pan Zastępów: Jak mówiłem, tak się stanie, i jak
postanowiłem, tak nastąpi: Że złamię Asyrię na mojej ziemi i zdepcę ją
na moich górach. Zostanie zdeptana i jej jarzmo zostanie z nich
zabrane, jej chwała spadnie im z ramion. Taki jest zamiar, który Pan
powziął co do całej ziemi, taka jest ręka wyciągnięta na wszystkie
narody ziemi. Jeżeli Bóg Święty postanowił, kto się odważy
przeszkodzić? Jeżeli ręka Jego jest wyciągnięta, kto ją cofnie? W roku
śmierci króla Achaza zostały ogłoszone te słowa: Nie cieszcie się,
wszystkie obce plemiona, iż został złamany kij, co cię smagał. Z
zarodka węża wyjdzie bowiem żmija, a owocem jej będzie smok
skrzydlaty. Ale ubodzy paść będą na moich pastwiskach i nędzarze
odpoczną bezpiecznie. A Ja uśmiercę głodem twe potomstwo i wygubię
twoje ostatki. Zapłaczcie, bramy miast! Krzyknijcie, miasta strwożone!
Zadrżyjcie, wszystkie obce plemiona! Oto z północy nadciąga dym i nie
ma nikogo, kto przetrwa. I cóż odpowiedzą królowie narodów? – To, że
Pan założył Syjon i w nim uratują się pokorni ludzie Jego.

Prokimenon, Psalm 62, ton 4: Tak błogosławić będę Ciebie w życiu moim.
Stichos: Boże, Boże mój, szukam Ciebie od poranku, dusza moja pragnie
Ciebie.

W poniedziałek wieczorem.

Do: Panie, wołam do Ciebie, dodajemy stichery isomelosy, ton 8:

Prosomion: Jak was nazwiemy.

W środku dni wstrzemięźliwości przychodząc dzisiaj mocą krzyżową,
sławimy na nim podniesionego pośrodku ziemi Zbawcę i Boga, wołając:
Okaż nas widzącymi Twoje cierpienia, Władco, i czcigodne
zmartwychwstanie, dając nam oczyszczenie i wielkie miłosierdzie.

Isomelos:

Upokorzmy żądze cielesne przez odsunięcie pokarmów i odrzucenie
rozkoszy, i z wiarą ucałujmy drzewo krzyża. Widziane jest bowiem
jawnie to, czemu się kłaniamy, i wszystko uświęca łaską Bożą, przeto
do Pana zawołajmy: Dziękujemy Tobie, Łaskawco, zbawiającego krzyżem
dusze nasze.

Inna stichera, ton 8:

Prosomion: Bogurodzicę.

Teraz kłaniając się krzyżowi, wszyscy zawołajmy: Raduj się, drzewo
życia. Raduj się, święto berło Chrystusowe. Raduj się, niebieska
chwało ludzi. Raduj się, chlubo wiernych. Raduj się, mocy wiary. Raduj
się, orężu niezwyciężony. Raduj się, odpędzenie wrogów. Raduj się,
świetliste jaśnienie, zbawcze dla świata. Raduj się, wielka chwało
męczenników. Raduj się, mocy sprawiedliwych. Raduj się, światłości
aniołów. Raduj się, najczcigodniejszy krzyżu.

Trzy stichery z Menei. Chwała, i teraz. Teotokion.

Prokimenon, Psalm 63, ton 6: Usłysz, Boże, głos mój, gdy modlę się do
Ciebie. Stichos: Z lęku przed wrogami wybaw duszę moją.

Czytanie Księgi Rodzaju (8, 21-9, 7).

Rzecze Pan Bóg: „Nie będę już więcej przeklinał ziemi ze względu na
ludzi, bowiem usposobienie człowieka jest złe już od młodości. Przeto
już nigdy nie zgładzę wszystkiego, co żyje, jak to uczyniłem. Jak
długo trwać będzie ziemia, będą zatem istniały siew i żniwo, mróz i
upał, lato i wiosna, dzień i noc”. Po czym Bóg pobłogosławił Noego i
jego synów, mówiąc do nich: „Bądźcie płodni i mnóżcie się, abyście
zaludnili ziemię i rządzili nią. Wszelkie zaś zwierzę na ziemi i
wszelkie ptactwo powietrzne niechaj się was boi i lęka. Wszystko, co
się porusza na ziemi i wszystkie ryby morskie zostały oddane wam we
władanie. Wszystko, co się porusza i żyje, jest przeznaczone dla was
na pokarm, tak jak rośliny zielone, daję wam wszystko. Nie wolno wam
tylko jeść mięsa z krwią życia. Upomnę się o waszą krew przez wzgląd
na wasze życie, upomnę się o nią u każdego zwierzęcia. Upomnę się też
u człowieka o życie człowieka i u każdego z was o życie brata. Jeśli
kto przeleje krew ludzką, przez ludzi ma być przelana krew jego, bo na
obraz Boży stworzyłem człowieka. Wy zaś bądźcie płodni i mnóżcie się,
zaludniajcie ziemię i miejcie nad nią władzę”.

Prokimenon, Psalm 64, ton 6: Usłysz nas, Boże, Zbawicielu nasz.
Stichos: Tobie przynależy chwała, Boże, na Syjonie.

Czytanie Księgi Przysłów (11, 19-12, 6).

Syn sprawiedliwy rodzi się do życia, kto zaś goni za grzechem zmierza
do śmierci. Obrzydłe dla Pana są drogi przewrotne, On miłuje tych
wszystkich, którzy są nieskalani w drogach swoich. Kto czyni zło
rękoma swoimi, nie ujdzie bezkarnie. Kto sieje sprawiedliwość,
przyjmie zapłatę za wierność. Czym jest złota obrączka w nozdrzach
świni, tym jest piękno nierozsądnej kobiety. Wszystkie pragnienia
sprawiedliwych są dobre, zaś nadzieja nieprawych zginie. Ten, kto
swoje zasiewa, więcej otrzyma, a kto zbiera cudze, zostanie poniżony.
Błogosławiona jest wszelka prosta dusza, a gwałtowny mąż nie jest
dostojny. Kto ukrywa pszenicę, ten zostawia ją poganom, a kto
sprzedaje pszenicę z lichwą, ten zostanie przeklęty przez lud.
Błogosławieństwo zaś Pańskie na głowie tego, który rozdaje. Kto czyni
dobro, ten poszukuje dobrej łaski, a kto szuka zła, ten zostanie przez
nie doścignięty. Kto ma nadzieję w swoim bogactwie, ten upadnie, a kto
wspomaga sprawiedliwych, ten zajaśnieje. Kto niedogląda swego domu,
ten odziedziczy wiatr, a głupiec będzie sługą mądrego. Z owocu
sprawiedliwego wykiełkuje drzewo życia, a dusze nieprawych zostaną
zabrane przedwcześnie. Jeśli sprawiedliwy z ledwością się zbawi, to
gdzież okaże się nieprawy i grzeszny? Kto kocha napomnienie, ten kocha
mądrość, a kto nienawidzi nagany, ten jest szalony. Dobry znajdzie
łaskę od Pana Boga, zaś człowiek o złych zamiarach znajdzie
potępienie. Nieprawością nikt się nie utwierdzi, a korzeń prawych
będzie im zabrany. Dzielna żona jest koroną męża, a jak robak niszczy
drzewo, tak męża gubi żona czyniąca zło. Zamiary sprawiedliwych są
uczciwe, a zamysły nieprawych są podstępne. Słowa nieprawych są
fałszem krwawym, a usta sprawiedliwych są ich ratunkiem.

Na stichownie stichera isomelos, ton 8:

Wielomówny faryzeusz dopuścił się rzeczy obrzydliwych chwaląc się, a
modlący się w milczeniu pokorny celnik został usprawiedliwiony. Przeto
zobaczywszy różnicę między nimi, duszo moja, przyjmij pokorę i ucałuj,
Chrystus bowiem pokornym obiecał dać łaskę, jako Przyjaciel człowieka.

Męczennikom: Męczennicy Pańscy, módlcie się do naszego Boga i
wyproście dla dusz naszych wielość zmiłowań oraz oczyszczenie licznych
grzechów, prosimy.

Chwała, i teraz. Teotokion: Ja, święta Dziewico Bogurodzico,
przybiegam do Twojej opieki i wiem, że przez Ciebie znajdę zbawienie,
możesz bowiem, Czysta, pomóc mi.

We wtorek czwartego tygodnia postu na jutrzni triadikony.

Po pierwszej recytacji Psałterza katyzmy poetyckie Oktoechosu.

Po drugiej recytacji Psałterza mówimy tę katyzmę poetycką, ton 8:

Prosomion: Niezachwiane umocnienie.

Oświeciwszy nasze dusze wstrzemięźliwością, pokłońmy się zbawczemu
krzyżowi, na którym został przygwożdżony Chrystus, i zawołajmy do
Niego: Raduj się, słodyczy poszczących i znana pomocy. Raduj się,
zgubo żądz, walczący z biesami. Raduj się, drzewo błogosławione.

Teotokion. Isomelos:

Niezachwiane umocnienie wiary i czcigodny dar dla dusz naszych,
Bogurodzicę wysławiajmy w pieśniach, wierni: Raduj się, któraś opokę
życia pomieściła w Twoim łonie. Raduj się, nadziejo krańców ziemi,
Wspomożycielko nieszczęśliwych. Raduj się, Oblubienico Dziewicza.

Po trzeciej recytacji Psałterza katyzma poetycka, ton 8:

Prosomion: Jako początki.

Świat całuje Twój przedłożony krzyż jako życie stworzeń i kłaniając
się woła do Ciebie: Jego działaniem zachowaj śpiewających w głębokim
pokoju i opiewających Ciebie przez wstrzemięźliwość, wielce
miłosierny.

Teotokion: Raduj się, któraś przez anioła przyjęła radość światu.
Raduj się, któraś zrodziła swego Stwórcę i Pana. Raduj się, któraś
stała się godną być Matką Boga.

Kanon z Menei i trójpieśń kyr Józefa. Ton 8. Recytujemy pieśń
biblijną.

Pieśń 2

Hirmos: Zobaczcie, zobaczcie, że to Ja jestem Bogiem, który dawno temu
przeprowadził Izrael przez Czerwone Morze, karmił i wybawił z gorzkiej
niewoli faraona.

Pośrodku stworzenia przecierpiałeś krzyż, Mesjaszu, Słowo Boże,
któremu dziś w przepołowieniu postu z wiarą kłaniamy się, prosząc o
ujrzenie także Twego zmartwychwstania.

Laską mocy, przedstawianą przez Mojżesza, siekąc morze naszych żądz,
osiągniemy Ziemię Obietnicy i obficie nasycimy się duchową manną.

Któż nie zapłacze nad tobą? Któż nie załka nad tobą, duszo, pragnącą
zła i nie poszukującą przez miłość dobra, zawsze gardzącą
sprawiedliwym Sędzią, wielce cierpliwym dla ciebie?

Teotokion: Bez zmiany rodzisz Chrystusa w ciele, Dziewico, do którego
módl się gorliwie, aby wyrwał z cielesnych żądz kłaniających się
krzyżowi, który ciałem przecierpiał Chrystus.

Inny kanon. Ton 8.

Hirmos: Zobaczcie, zobaczcie.

Zobaczcie, zobaczcie, że Ja jestem Bogiem, który podał światu swój
krzyż, oręż zbawienia, aby teraz pokłonić się jemu, bowiem całujący go
likwidują wrogie podstępy.

Wielki jesteś, Panie, wielce miłosierny, albowiem pozwoliłeś pokłonić
się teraz Twemu życiodajnemu krzyżowi, do którego były przygwożdżone
Twoje ręce i nogi, na którym wylała się krew z Twego przeczystego
boku, wytaczając nam życie.

Chwała. Triadikon: Najdoskonalsza jedności, nadboska,
trójhipostatyczna, niezrodzony Ojcze i Synu Jednorodzony, Duchu od
Ojca pochodzący i przez Syna objawiony, istota jedna i natura,
panowanie, królestwo, zbaw nas wszystkich.

I teraz. Teotokion: Niewypowiedziany jest cud Twego zrodzenia, Matko
Dziewico, jak bowiem rodzisz i zarazem jesteś czysta? Jak rodzisz
Dziecię i wcale nie znasz pokusy męża? Jest to nadprzyrodzone i ze
mnie w nowej formie rodzi się Słowo Boże.

Chwała Tobie, Boże nasz, chwała Tobie.

Ciebie, krzyżu, przedstawił nam wielki Mojżesz, rozpostarłszy ręce i
zwyciężył Ameleka. Przedstawiając ciebie w cieniu i w powietrzu,
odrzucamy i zwyciężamy wroga, sprawcę zła, w pieśniach sławiąc
Chrystusa.

Katabasja: Zobaczcie, zobaczcie, że Ja jestem Bogiem waszym, przed
wiekami zrodzonym z Ojca i z Dziewicy w czasach ostatecznych poczęty
bez męża, który zniszczył grzech Praojca Adama jako Przyjaciel
człowieka.

Pieśń 8

Hirmos: Ty, który pokrywasz wodami góry swoje i piaskiem wyznaczasz
granicę morzu, i wszystko utrzymujesz, Tobie śpiewa słońce, Ciebie
sławi księżyc, Tobie przynosi pieśń całe stworzenie jako Stwórcy
wszystkiego na wieki.

Bóg, który ustanowił fundamenty całej ziemi, podniesiony został na
drzewie, dając wszystkim wiernym niezachwiane umocnienie, Panie,
zbawczy oręż Twego krzyża, któremu kłaniając się, Ciebie wywyższamy na
wieki.

Widząc drzewo krzyża, bardziej jaśniejące od blasku słońca,
przyjdźcie, jaśniejąc postem, i teraz ucałujmy krzyż, czerpiąc
świetlistą łaskę i odpędzając ciemność od wywyższających Chrystusa na
wieki.

Ty jesteś, Słowo, które krew i wodę wytoczyło ze swego boku, wodę żywą
i niezmienną, prowadzącą do życia wiecznego, Władco, wysuszającą
potoki grzechu, przeto modlę się do Ciebie: Wysusz złe wypływy moich
żądz.

Teotokion: Jako duchowe oczyszczenie rodzisz Boga spoczywającego w
świętych, święta i czysta Bogurodzico, uświęcającego wszystkie krańce
świata, przez pokłonienie się dzisiaj najświętszemu drzewu, do którego
był przygwożdżony ciałem.

Inny hirmos: Aniołowie i niebiosa.

Przyjdźcie, ludzie, zobaczmy życiodajne drzewo, teraz przedłożone, na
którym ciałem był przytwierdzony Chrystus, nasz Bóg, i z bojaźnią
śpiewając, kłaniamy się jemu na wszystkie wieki.

Opiewamy trzyczęściowy krzyż jako obraz Trójcy i kłaniając się z
bojaźnią, zawołajmy, błogosławiąc, śpiewając i wywyższając Chrystusa
na wieki.

Błogosławimy Ojca i Syna, i Świętego Ducha, Pana.

Triadikon: Jeden Bóg jest bowiem Trójcą, ani Ojciec nie wszedł w
synostwo, ani Syn nie przemienił w pochodzenie, ale według właściwości
jedną Światłość Boga, Trzech sławię na wieki.

I teraz. Teotokion: Jedyna rodzisz dziewiczo, jedyna karmisz Dziecię
bez małżeństwa, jedyna swego Stwórcę rodzisz i Władcę, chociaż jesteś
i Matką, i Służebnicą, Tobie, Matko Dziewico, śpiewamy na wieki.

Chwała Tobie, Boże nasz, chwała Tobie.

Ślepym od urodzenia przywróciłeś wzrok swoim słowem, przeto znowu
otwórz moje oślepione oczy serca, abym ujrzał światłość Twoich
nakazów, Chryste, na wieki.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Aniołowie i niebiosa siedzącego na tronie chwały i jako
Boga nieustannie sławionego, błogosławcie, śpiewajcie i wywyższajcie
Jego na wieki.

Pieśń 9

Hirmos: Błogosławiony Pan Bóg Izraela, który podniósł róg zbawienia w
domu Dawida, dziecka swego, w którym nawiedził nas Wschód z wysoka i
skierował nas na drogę pokoju.

Błogosławiony Pan Bóg Izraela, który krzyżem swoim zniszczył dawną
klątwę i dał nam władczy krzyż, ucieczkę i mocny fundament, którym
naszych wrogów będziemy teraz rozbijać, jak rogami.

Bezmiernymi złościami jestem owinięty jak pieluszkami i nie chcę
dobrowolnie zrozumieć Twoich zbawczych ścieżek, Chryste, nawróć mnie
Twoim krzyżem, rozwiewając moje omroczenie, ze względu na
niewypowiedziane miłosierdzie Twojej łaskawości.

Źle naśladowałem pychę faryzeusza, strącony zostałem okropnym i
bolesnym upadkiem, leżę ku podeptaniu przez wrogów, ale ulituj się
nade mną i zbaw mnie, Chryste, który ze względu na miłosierdzie
upokorzyłeś siebie jako najwyższy Król Chwały.

Teotokion: Wszystkie pokolenia błogosławią Ciebie, Czysta, Jezus
bowiem jedyny rodzi się z Twego łona, który uczyni Tobie, Dziewico,
młoda Dziewczyno, rzeczy wielkie, a Ty módl się do Niego, aby zbawił
owczarnię i lud Twój.

Inny kanon.

Hirmos ten sam.

Błogosławiony Pan Bóg Izraela, który krzyżem swoim zniszczył dawną
klątwę i dał nam krzyż ku pokłonieniu, który z wiarą całując i
opiewając nieustannie wyśpiewujemy Twoje wielkie miłosierdzie.

Chwałą Kościoła jesteś czcigodny krzyżu, orężu królów i całego światu
nagrodą, uczynioną przez Boga, krzyżu, radości prawosławnych, stróżu
świata, zachowaj i uświęć tych, którzy kłaniają się tobie.

Chwała. Triadikon: Trójco Święta, chwała Tobie, jednej czci jedności,
Boska naturo, jedno królestwo budzące bojaźń, Ojcze, Synu z Duchem,
Światłości niedostępna dla wszystkich, Bóstwo niemające początku, zbaw
służących Tobie, Stwórco wszystkich.

I teraz. Teotokion: Jakże pod krzyżem mogła stać Twoja Owieczka,
Jezusie, patrząc na swego Pasterza i Władcę, gorzko płacząc i z
rozedrganym łonem wołała do Ciebie, Chryste: Cóż to za straszny widok?
Życie, jakże umierasz?

Chwała Tobie, Boże nasz, chwała Tobie.

Boże, jak zbawiłeś kłaniającego się Tobie Manassesa, tak zbaw i mnie,
kajającego się gorzkimi łzami i nie odwracaj się od Twego sługi,
zdeprawowałem bowiem moją naturę, jak dawno temu Izrael, wszystkie dni
moje żyjąc w nierządzie.

Katabasja: Błogosławiony Pan Bóg Izraela, który podniósł róg zbawienia
w domu Dawida, dziecka swego, w którym nawiedził nas Wschód z wysoka i
skierował nas na drogę pokoju.

Fotagogikon tonu.

Do psalmów pochwalnych dodajemy isomelos dnia, ton 8:

Wielce chwalącego się faryzeusza, w pysze zamyślając mojej duszy
osądzenie i poznawszy wyznanie grzechów pokornego celnika jako
usprawiedliwienie, prędko odrzuć pierwszego troskę o cnoty, a drugiego
przyjmij, wyznając czym zgrzeszyłaś. Podnieś się, uniżając samą siebie
przez pokorę i poskromienie pychy namiętności, od Chrystusa otrzymując
wielkie miłosierdzie.

Męczennikom: Wielce trudziliście się, święci, przecierpiawszy
zwycięskie męki od nieprawych, Chrystusa wyznając wobec królów, i
odeszliście z tego życia, ale waszą mocą działacie w świecie i chorych
uleczacie z ich słabości, módlcie się o zbawienie naszych dusz.

Chwała, i teraz. Teotokion: Obrona Twoja, Bogurodzico Dziewico, jest
lekarstwem duchowym, do niej przybiegając uleczamy się z chorób
duchowych.

Na szóstej godzinie troparion proroctwa, ton 6:

Krzyżowi Twemu kłaniamy się, Władco, i święte zmartwychwstanie Twoje
sławimy.

Prokimenon, Psalm 65, ton 6: Błogosławiony Bóg, który nie odtrącił
modlitwy mojej, ani miłosierdzia swego ode mnie. Stichos:
Błogosławcie, narody, Boga naszego.

Czytanie Proroctwa Izajasza (25, 1-9).

Panie, Boże mój wysławię Ciebie będę i opiewać będę imię Twoje, bowiem
dokonałeś czynów przedziwnych, z dawna powziętych. Niech się stanie,
Panie! Albowiem zamieniłeś miasta w stosy gruzów, warowne grody w
rumowiska. Miasto nieprawych nie będzie odbudowane na wieki. Przeto
błogosławi Ciebie lud ubogi i miasto ludzi skromnych będzie czcić
Ciebie. Bo Tyś jest pomocnikiem pokornych i opieką słabych, wybawiasz
ich od złych ludzi, opieko spragnionych i duchu ludzi skruszonych. Lud
małoduszny i spragniony na Syjonie wybawiasz od ludzi nieprawych,
którym go wydałeś. Pan Zastępów przygotuje dla wszystkich ludów na tej
górze ucztę radości, ucztę z wybornych win. Namaszczą mirrą głowy,
wydasz wszystko narodom i oto Twój zamiar co do wszystkich narodów:
zniszczy śmierć. Wtedy Pan Bóg otrze wszelką łzę z każdego oblicza,
zdejmie hańbę z ludu swego na całej ziemi, bo wyrzekły to usta Pana. I
powiedzą w owym dniu: Oto nasz Bóg, któremu zaufaliśmy i nas wybawi.
Oto Pan, w którym złożyliśmy naszą ufność, cieszmy się i radujmy z
naszego zbawienia!

Prokimenon, Psalm 66, ton 6: Pobłogosław nas, Boże, Boże nasz,
pobłogosław nas, Boże. Stichos: Boże, ulituj się nad nami i
pobłogosław nam.

We wtorek czwartego tygodnia postu wieczorem.

Do: Panie, wołam do Ciebie, dodajemy sześć stichosów

i śpiewamy stichery isomelosy Triodionu. Ton 6:

Prosomion: Całą odłożywszy.

Pośrodku ziemi cierpiałeś krzyż i mękę, Szczodry, dając wszystkim
niecierpiętliwość i wybawienie, przez przepołowienie dzisiaj okresu
postu. Przeto wszyscy przedkładamy do pokłonu krzyż i radośnie go
całujemy, abyśmy wszyscy stali się godnymi, Słowo Boże, ujrzeć Twoje
cierpienia i życiodajne zmartwychwstanie, oświecani cnotami Bożymi.

Isomelos:

Martwy byłeś rozpostarty na krzyżu i włócznią przebity, żółcią pojony,
wielce cierpliwy, który wody Merry, Władco, ręką Mojżesza zamieniłeś w
słodycz, przeto modlę się do Ciebie i proszę: Zabierz z moich myśli
gorzkie żądze i osłodziwszy mój rozum miodem pokuty, okaż mnie
czcicielem Twojej czcigodnej męki.

Inna stichera, ton 1:

Prosomion: Dawno temu Mojżeszowi.

Dawno temu Mojżesz przedstawiał go swoimi dłońmi, gdy zwyciężał
Ameleka, a dzisiaj wielki krzyż widząc przedłożony przed naszymi
oczyma, ludzie, z bojaźnią dotknijmy go w czystości rozumem i ustami,
na nim bowiem został podniesiony Chrystus, który uśmiercił śmierć i
wszystkich uczynił godnymi tej łaski, przeto sławiąc Zbawcę wszystkich
w pieśniach natchnionych przez Boga, modlimy się, aby osiągnąć także
zbawcze zmartwychwstanie.

Inne stichery isomelosy. Ton 1:

Prosomion: Dałeś znak.

Przyjdźcie, pokłońmy się pośrednikowi naszego życia, dzisiaj okazanemu
drzewu, krzyżowi Chrystusa naszego Boga, przez który została
zniewolona śmierć i nam upadłym jawnie okazane zostało
zmartwychwstanie, wołając do Wybawiciela: Dobrowolnie za nas
ucierpiałeś, aby wszystko zbawić, Boże nasz, chwała Tobie.

Jako władzę niezwyciężoną chrześcijanom dano nam Twój krzyż, Zbawco
nasz, którym zwycięża się mnóstwo obcych narodów i pokojem ocienia
Twój Kościół, wysławiający krzyż. Całując teraz krzyż, gorąco wołamy
do Ciebie: Uczyń nas godnymi losu Twych świętych.

Oczyściwszy łzami duchowe uczucia i oczyściwszy się przez post,
przyjdźcie, pokłońmy się drzewu krzyża, przez które likwidowane są
wstrzemięźliwością zgubne dla duszy szały namiętności ciała, wołając
do Ukrzyżowanego: Pozwól nam pokłonić się, Zbawco, Twemu powstaniu po
trzech dniach.

Chwała, i teraz. Ton 8: Dzisiaj Władca stworzenia i Pan Chwały jest
przygważdżany do krzyża i przebijany jest Jego bok, słodycz Kościoła
kosztuje żółci i octu, nakrywany jest koroną cierniową Ten, który
niebo pokrywa obłokami. W szatę hańby jest ubierany i policzkowany
ręką stworzoną z gliny Ten, który ręką stworzył człowieka. Po plecach
bity jest Ten, który niebo odziewa obłokami. Przyjmuje oplucie i rany,
drwiny i policzkowania, wszystko znosi ze względu na mnie osądzonego,
Wybawiciel mój i Bóg, aby wybawić świat z oszustwa, jako łaskawy.

Opuszczamy Meneę i kanon świętemu odmawiamy na powieczerzu.

Prokimenon, Psalm 67, ton 6: Śpiewajcie Panu, grajcie imieniu Jego.
Stichos: Czyńcie drogę Temu, który wstąpił nad zachód.

Czytanie Księgę Rodzaju (9, 8-17).

Rzekł Bóg do Noego i do jego synów: „Oto Ja zawieram przymierze z wami
i z waszym potomstwem, które po was będzie, i z wszelką duszą żyjącą
na ziemi: z ptactwem, ze zwierzętami domowymi i wszystkimi zwierzętami
polnymi, jakie są przy was, ze wszystkimi, które wyszły z arki.
Zawieram z wami moje przymierze, tak iż nigdy już nie zostanie
zgładzona wodami potopu żadna dusza żyjąca i już nigdy nie będzie
potopu niszczącego ziemię”. I rzekł Pan Bóg do Noego: „A to jest znak
przymierza, które ja zawieram z wami i każdą duszą żyjącą, jaka jest z
wami, na wieczne czasy: Łuk mój kładę na obłoki i będzie znakiem
wiecznego przymierza między Mną a ziemią. A gdy rozciągnę obłoki nad
ziemią i gdy ukaże się łuk mój na obłokach, wtedy wspomnę na moje
przymierze, które zawarłem z wami i z wszelką duszą żyjącą. I nie
będzie już nigdy wód potopu na zniszczenie wszelkiego ciała. Gdy
będzie łuk mój na obłokach i zobaczę go, wspomnę na przymierze wieczne
między mną a ziemią, między wszelką istotą żyjącą w każdym ciele,
które jest na ziemi”. Rzekł Bóg do Noego: „Oto znak przymierza, które
zawarłem między Mną a wszystkimi istotami, jakie są na ziemi”.

Prokimenon, Psalm 68, ton 6: Zbawienie Twoje, Boże, niech mnie
ogarnie. Stichos: Niech ujrzą ubodzy i rozradują się.

Czytanie Księgi Przysłów (12, 8-22).

Usta mądrego są chwalone przez ludzi, a przewrotny będzie w pogardzie.
Lepiej być prostym i mieć pracę, niżeli pysznić się niemając chleba.
Sprawiedliwy miłuje dusze swych bydląt, a łona nieprawych są bez
miłosierdzia. Kto uprawia swoją ziemię, ten nasyci się chlebem. Kto
ugania się za marnością, ten jest pozbawiony rozumu. Kto jest pełen
słodyczy przebywając ze złymi, ten porzuci swoją chwałę na rzecz
niesławy. Pragnienia nieprawych są złe, korzeń pobożnych jest mocny. Z
winy swych ust nieprawy wpada w sieci grzeszników, a sprawiedliwy ich
uniknie. Kto łagodni patrzy, ten dozna zmiłowania, a spotykający w
bramie znieważy dusze. Z owoców ust dusza męża napełni się dobrami,
zapłata warg jego będzie mu dana. Głupi uważają swą drogę za słuszną,
a rozważny słucha rad. Głupi swój grzech rozpowie od razu, a roztropny
ukrywa swoją hańbę. Prawdomówny mówi, co słuszne, a świadek fałszywy
oszukuje. Ci, którzy mówią nierozważnie, ranią jak mieczem, a język
mądrych ulecza. Wargi prawdomównego głoszą świadectwo, fałszywy
świadek ma język kłamliwy. Podstęp jest w sercu knujących zło, a
pragnący pokoju rozwesela się. Nic, co nieprawe, nie jest miłe
sprawiedliwemu, a nieprawi napełnią się złem. Obrzydłe są Panu wargi
kłamliwe, a w prawdomównych ma upodobanie.

Na stichownie isomelos, ton 3:

Zwyciężając celnika w grzechach nie dorównuję mu w pokucie, faryzeusza
zaś nie zdobywszy poprawy naśladuję pychę. Ty doskonałością Twojej
pokory, Chryste Boże, pokonałeś na krzyżu pychę biesowską, uczyń mnie
obcym złości pierwszego i szaleństwa drugiego, umocniwszy w duszy
dobre zamiary obu, i zbaw mnie.

Męczennikom: Prorocy i apostołowie Chrystusowi, i męczennicy,
nauczyliście nas śpiewać Trójcy jednoistotnej i oświetliliście
zbłąkane narody, uczyniwszy synów ludzkich wspólnikami aniołów.

Chwała, i teraz. Isomelos, ton 5: Całe stworzenie widząc Ciebie na
krzyżu nagim wiszącego, Stwórcę i Twórcę wszystkich, zmieniło się ze
strachu i płakało. Słońce omroczyło swoją światłość i ziemia zachwiała
się, kamienie rozpadły się i rozdarła się zasłona świątyni, martwi
powstali z grobów i przeraziły się moce anielskie, mówiąc: O, cudzie!
Sędzia jest sądzony i pragnie cierpieć za zbawienie świata, i
odnowienie.

W środę czwartego tygodnia postu na jutrzni,

triadikon tonu. Po pierwszej recytacji Psałterza katyzma poetycka z
Oktoechosu.

Po drugiej recytacji Psałterza katyzma poetycka kyr Józefa. Ton 6:

Prosomion: Nadziejo świata.

Czas wstrzemięźliwości uświęcany jest przez przedłożony do pokłonu
czcigodny i Boży krzyż, przystąpmy z czystym sumieniem, zaczerpnijmy
uświęcenie i oświecenie, i z bojaźnią zawołajmy: Przyjacielu
człowieka, Zbawco nasz, chwała Twojej łaskawości.

Chwała, i teraz. Stauroteotokion. Isomelos:

Stojąc przy krzyżu Matka nieznająca małżeństwa do zrodzonego z Niej
bez nasienia Syna wołała: Miecz przeszedł moje serce, o Synu! Nie mogę
patrzeć na Ciebie, powieszonego na drzewie, przed którym wszystko drży
jako przed Stwórcą i Bogiem. Wielce cierpliwy, chwała Tobie.

Po trzeciej recytacji Psałterza katyzma poetycka kyr Teodora. Ton 1:

Prosomion: Zrozpaczona.

Oświeciwszy się cnotami, przystąpmy zdobywszy czystość
wstrzemięźliwości, i pokłońmy się czcigodnemu krzyżowi, wołając:
Uświęć nasze dusze i ciała, pozwól też nam pokłonić się Twojej
przeczystej męce, jedyny Boże wszystkich, daj też nam Twoje
miłosierdzie.

Chwała, i teraz. Stauroteotokion:

Prosomion: Żołnierze strzegący Twego grobu.

Najczystsza Matka widząc Ciebie, Chryste, martwym rozpostartym na
krzyżu, wołała: Synu mój, współniemający początku z Ojcem i Duchem,
jakże niewypowiedziana jest Twoja Opatrzność, przez którą zbawiłeś,
Szczodry, dzieło przeczystych rąk Twoich.

Kanon krzyża, który ma akrostych: Najczcigodniejszemu pokłońmy się
drzewu.

Poemat Teofanesa. Ton 1:

Pieśń 1

Hirmos: Otworzę me usta i napełnię się duchem, zaśpiewam mój poemat
Matce Króla, świetliście zatryumfuję, i ciesząc się wyśpiewam
wszystkie Twoje cuda.

Oczyściwszy się postem, pokłońmy się świętemu drzewu, na którym
Chrystus rozpostarł dłonie, zwyciężając wrogie moce, ku chwale i
sławie Wszechmogącego.

Widząc leżący przed wami zbawczy krzyż, dający uświęcenie, przystąpmy
do niego, oczyściwszy ciało i serce, i zaczerpnijmy zbawczej łaski.

Oczyść mnie ogniem Twoich przykazań, Przyjacielu człowieka, i pozwól
mi teraz ujrzeć Twoje zbawcze cierpienia oraz pokłonić się im,
odgrodzonemu przez krzyż i zachowanemu.

Teotokion: Widząc podniesienie Ciebie na krzyżu, Przyjacielu
człowieka, Twoja Rodzicielka płacząc wołała: Jakże to jesteś sądzony,
który chcesz wszystkich sądzić, Pan Chwały widziany jest jako
powieszony.

Pieśń 3

Hirmos: Bogurodzico, żywe i nieskalane źródło, umocnij tych, którzy
Tobie śpiewają, i w Twej Boskiej sławie uczyń godnymi wieńców chwały.

Oczyściwszy wodą postu serca, obejmijmy z wiarą drzewo krzyża, na
którym Chrystus wisząc wytoczył nam wodę przebaczenia, jako łaskawy.

Uskrzydliwszy żaglem krzyża zbawczy korab, przepołowiliśmy okres
postu, Mesjaszu Jezu Chryste, którym doprowadź nas do przystani Twojej
męki.

Mojżesz przedstawiał ciebie na górze wrogom na zgubę, krzyżu, my zaś
wyobrażamy ciebie sercem i widząc ciebie kłaniamy się zwyciężając
twoją mocą bezcielesnych wrogów.

Teotokion: Twoim pragnieniem był człowiek, Boże i Stwórco wszystkich,
a teraz widzę Ciebie wiszącym na krzyżu, Zbawco mój, Chryste – mówiła
Twoja Rodzicielka, mając zranione serce.

Trójpieśń, ton 6.

Pieśń 3

Hirmos: Pan wszystkich.

Pan wszystkich i Stwórca Bóg, pośrodku ziemi został podniesiony na
krzyżu, podnosząc do siebie ludzką naturę, upadłą ze złej namowy
wroga, przeto Ciebie z wiarą sławimy, umocnieni Twoim cierpieniem.

Oczyściwszy zmysły światłością postu, duchowymi promieniami krzyża,
zostaliśmy obficie oświeceni, wierni, i widząc z bojaźnią przedłożony
dzisiaj krzyż, całujemy go czystymi wargami, ustami i sercem.

Miejscu na którym stały nogi Chrystusowe, pokłońmy się krzyżowi
Bożemu, prosząc o umocnienie na opoce Bożych przykazań nóg naszej
duszy, kierując jej stopy na drogę pokoju łaską Bożą.

Teotokion: Przyszedłeś, Chryste, z niezamężnej Dziewczyny, przyjąwszy
od Niej uduchowione ciało i zniszczywszy Twoim krzyżem wroga,
odnowiłeś zniszczałą ludzką naturę, przeto sławimy Twoją łaskawość.

Inny kanon. Ton 1.

Hirmos: Umocnij, Panie.

Wszystkie krańce ziemi, rozradujcie się w pieśniach, widząc wielbione
drzewo, na którym był powieszony Chrystus i zraniony został diabeł.

Dzisiaj przedkładana jest życiodajna radość, przyjdźcie wszyscy, z
bojaźnią pokłońmy się czcigodnemu krzyżowi Chrystusowemu, abyśmy
przyjęli łaskę Ducha Świętego.

Chwała. Triadikon: Trójpromienne Słońce, trójjaśniejąca Światłości,
Boże Ojcze, Synu i Święty Duchu, naturo niemająca początku i chwało,
wybaw z nieszczęść tych, którzy Tobie śpiewają.

I teraz. Teotokion: Śpiewają Tobie zastępy anielskie, błogosławiono
Bogurodzico, przez wszystkich wysławiana i Dziewico, z którymi teraz
rodzaj ludzki wysławia Ciebie jako dziewiczą Oblubienicę.

Chwała Tobie, Boże nasz, chwała Tobie.

Idący dotknąć ciebie, życiodajny krzyżu, ma pełne bojaźni myśli i
język, wiedząc, że na tobie została wylana Boża krew mego Pana.

Katabasja: Umocnij, Panie, Kościół Twój, który nabyłeś mocą krzyża
Twego, którym zwyciężyłeś wrogów i oświeciłeś świat.

Katyzmy poetyckie, ton 6. Isomelosy:

Dzisiaj spełnia się słowo prorockie, oto bowiem kłaniamy się na
miejscu, gdzie stały Twoje nogi, Panie, i skosztowawszy drzewa
zbawienia, dostępujemy wolności od grzesznych żądz, dla modlitw
Bogurodzicy, jedyny Przyjacielu człowieka.

Chwała. Twój krzyż, Panie, został uświęcony, w nim bowiem dokonują się
uzdrowienia chorych w grzechach, przeto przypadamy do ciebie, zmiłuj
się nad nami.

I teraz. Gdy tylko podniesiono drzewo Twego krzyża, Chryste, zachwiały
się fundamenty śmierci, Panie. Otchłań chętnie pochłonęła Ciebie i z
szumem wypuściła. Objawiłeś nam Twoje zbawienie, Święty, i wysławiamy
Ciebie, Synu Boży, zmiłuj się nad nami.

Pieśń 4

Hirmos: Jezus Najwyższy Bóg, który zasiada w chwale na tronie Bóstwa,
przybywa w lekkim obłoku, i swoją najczystszą dłonią zbawia tych,
którzy śpiewają: Chryste, chwała mocy Twojej.

Wyciągając skrzyżowane ręce i wyobrażając znak krzyża, dawno temu
sławny Jakub błogosławił wnuków i znak zbawczego błogosławieństwa
przechodzi na nas wszystkich.

Strzeżeni pieczęcią krzyża i przedłożywszy krzyż, całujmy go z
radością Ducha, idąc ku zbawczym cierpieniom i umartwiwszy zgubne
żądze ciała.

Obejmijmy ciebie, zbawczy orężu, niezwyciężone zwycięstwo, znak
radości, na którym uśmiercono śmierć, przyozdabiając się chwałą na
tobie przygwożdżonego, najczcigodniejszy krzyżu.

Teotokion: Widziany przeze mnie, widziany byłeś aniołom niedostępny,
Jezusie, Synu mój, który ze mnie wziąłeś ciało, a teraz widząc Ciebie,
przygwożdżonego na drzewie, płaczę – mówiła Matka Chrystusa.

Pieśń 5

Hirmos: Wszystko ulękło się Boskiej Twojej chwały, Oblubienico
niezaślubiona, Ty bowiem nosiłaś w swym łonie Boga rządzącego
wszystkimi rzeczami i zrodziłaś Przedwiecznego Syna, który daje
zbawienie wszystkim Ciebie sławiącym.

Martwy byłeś przygwożdżony na krzyżu, Życie wszystkich i zbawienie.
Pozwól nam przeto oczyszczoną duszą objąć krzyż, Zbawco, i radując się
ujrzeć Twoje zbawcze cierpienia.

Przed tobą stoją w strachu zastępy bezcielesnych, drzewo życiodajne,
na tobie bowiem Chrystus wylał czcigodną swoją krew, promienie
wypuszczając z daleka niesie nieskończoną zgubę biesom.

Zranionego wrażym orężem, ulecz mnie Twoją krwią, Słowo, i szybko
rozedrzyj włócznią spis moich grzechów, wołam do Ciebie, zapisując
mnie w księgach zbawionych, jako łaskawy.

Teotokion: Dojrzała kiści winogron, jakże zawisłaś na krzyżu? Słońce
Chwały, jakże gdy zostałeś podniesiony, omroczył się blask słońca,
Zbawco, męką Twoją? – Owieczka, która Ciebie zrodziła, dawno temu
wołała do Ciebie, wykrzykując macierzyńsko.

Pieśń 6

Hirmos: Obchodząc z łaski Boga to Boskie i chwalebne święto
Bogurodzicy, przyjdźcie, zaklaszczmy w dłonie, sławiąc z wiarą
zrodzonego z Niej Boga.

Najczcigodniejszy krzyżu Pański, postawiony wstrząsnąłeś mieszkaniem
otchłani, a dla wiernych stałeś się niezachwianym umocnieniem, znaną
opieką.

Obfitując w cnoty obejmijmy Bożego drzewa życiodajne owoce, które
wykiełkowały, rozciągnięty na nim Jezusie, łozo rodząca owoce.

Opiewamy Twoją obfitą łaskawość, kłaniając się Twemu krzyżowi, włóczni
i trzcinie, którymi zniszczyłeś mur wrogości, Szczodry.

Teotokion: Najczcigodniejsza zrodziła Ciebie, rzekę życiodajną, jako
źródło naszego odrodzenia, rozciągniętego na krzyżu i toczącego krople
zbawienia.

Katabasja: Zawołaj, przedstawiając pogrzeb na trzy dni, proroku
Jonaszu, modląc się w wielorybie: Ze zniszczenia wybaw mnie, Jezu,
Królu Mocy.

Kontakion, ton 7. Isomelos: Przed nikim już płomienny oręż nie chroni
bram Edenu, na nie bowiem przyszło przesławne zespolenie drzewa
krzyża, oścień śmierci i zwycięstwo otchłani zostały przepędzone,
stanąłeś bowiem, Zbawco mój, wołając do będących w otchłani: Znowu
wejdźcie do raju.

Ikos: Trzy krzyże postawił Piłat na Golgocie, dwa łotrom i jeden dla
Dawcy Życia, co widząc otchłań rzekła do będących w dole: O słudzy moi
i moce moje! Kto wbił gwoździe w moje serce i nagle przebił mnie
drewnianą włócznią? Rozrywa mnie wewnętrzny ból, mam zranione łono,
moje uczucie trwożą mego ducha, jestem zmuszony oddać Adama i będących
od Adama, danych mi przez drzewo, a to drzewo znowu wprowadza ich do
raju.

Pieśń 7

Hirmos: Nie zechcieli adorować stworzeń w miejsce Stwórcy, przyjaciele
Boga, lecz mężnie pokonawszy ogniste pokuszenie, śpiewali pełni
radości: Ty jesteś godny wszelkiej chwały, Panie i Boże ojców naszych,
błogosławiony jesteś!

Siekiera, którą Elizeusz wziął z Jordanu, Chryste, okazywała krzyż,
którym z głębiny marności wyciągnąłeś pogan, śpiewających: Ojców Panie
i Boże, błogosławiony jesteś.

Ze zrodzonymi z ziemi radują się niebiosa w pokłonieniu się Twemu
krzyżowi, przez Ciebie bowiem nastąpiło zjednoczenie aniołów i ludzi,
Wszechmocny, śpiewających: Panie Boże, błogosławiony jesteś.

Cyprys jako miłosierdzie, cedr jako wiarę wonną, a jodłę jako
prawdziwą miłość przynosząc, pokłońmy się krzyżowi Pańskiemu, sławiąc
przygwożdżonego na nim Zbawiciela.

Teotokion: Nie zachwiawszy niebiosami w Twoim łonie zamieszkał Bóg,
wybrany grodzie Boży, gdy zaś wisiał na krzyżu, zadrżało stworzenie.
Módl się do Niego, abym mógł się zachować na Jego niewzruszonej opoce.

Pieśń 8

Hirmos: Pobożne dzieci w ognistym piecu zostały zbawione przez
zrodzenie Bogurodzicy, wtedy zwiastowane przez obraz, a teraz
spełnione. Ono to podnosi wszystkich śpiewających: Wszystkie dzieła
Pańskie, śpiewajcie Panu i wywyższajcie Go na wieki.

Rozpostarłeś ręce na drzewie, rozwiązując grzech niepowstrzymania rąk,
włócznią bowiem zostałeś przebity, czym zraniłeś walczącego, żółci
zakosztowałeś, wybawiwszy z rozkoszy złości, Panie, octem zostałeś
napojony, wszystkich radości.

Przystąpiwszy z czystym rozumem i sumieniem radośnie pokłońmy się,
przed nami czcigodne i święte drzewo, na którym Chrystus podjął
hańbiącą śmierć, otaczając chwałą tych, którzy przed przestępstwo
pozbawili się czci.

Ożyw mnie, Panie, zmarłego przez drzewo grzechu i pogrzebanego przez
zakosztowanie rozkoszy, podnieś mnie leżącego, okaż mnie czcicielem
Twoich cierpień i uczestnikiem Twego powstania oraz dziedzicem tych,
którzy Ciebie umiłowali.

Teotokion: Widząc Ciebie podniesionego, bez piękna w cierpieniu,
niemającego postaci, którego wcielonego znała przecież jako
piękniejszego od synów ludzkich, wołała najczcigodniejsza Dziewica: Ty
Jednorodzony Synu, okaż Twoją chwałę, Zbawienie wszystkich.

Inny hirmos: Za prawa ojców błogosławieni młodzieńcy w Babilonie
narażając się na niebezpieczeństwo króla opluli rozkazy szaleńcze i
połączeni nie zostali spaleni ogniem, Władcy Bogu godną śpiewając
pieśń: Panu śpiewajcie dzieła i wywyższajcie Go na wszystkie wieki.

W dobrowolnie południe ukrzyżowany zostałeś pośrodku ziemi i krańce
ziemi wyrwałeś z gardzieli węża, Szczodry. Przeto w połowie Bożego
postu kłaniając się, sławimy Twój czcigodny krzyż, Panu śpiewając i
wywyższając na wieki.

Znaku radości, orężu nienaruszony, murze obronny Kościoła, chwało
męczenników, upiększenie apostołów, umocnienie biskupów, umocniwszy
osłabłą moją duszę, pozwól pokłonić się i śpiewać Tobie, wołając: Panu
śpiewajcie dzieła i wywyższajcie na wszystkie wieki.

Łkam i płaczę, gdy pomyślę o nieuniknionym Sądzie, wielce cierpliwy,
na którym będę sądzony. Przeto oszczędź mnie i ulżyj ciężarowi mojej
duszy, abym radując się wołał: Panu śpiewajcie dzieła i wywyższajcie
na wszystkie wieki.

Teotokion: Tajemniczo zapłonął krzew, obrazując przewyższające rozum
Twoje zrodzenie, nieskalana Dziewico, bowiem jak ów krzew pozostałaś
niespalona rodząc ogień, Chrystusa Zbawcę, podniesionego na krzyżu.
Módl się do Niego, abym został wybawiony z wiecznego ognia, wołając:
Panu śpiewajcie dzieła i wywyższajcie na wszystkie wieki.

Inny hirmos: Dzień ten dniem świętym nazwano, pierwszym tygodnia,
Królową i Panią, wszystkich świąt świętem, uroczystości uroczystością,
w której błogosławimy Chrystusa Pana na wieki.

Przyjdźcie oczyszczeni przez post, ucałujmy z miłością leżący przed
nami krzyż, jest bowiem dla nas skarbnicą uświęcenia i mocy, przeto
śpiewamy jemu na wieki.

Ten wielki krzyż z trzech części, widziany jako mały, jest większy od
niebios mocą swoją i zawsze podnosi ludzi do Boga, a na nim
błogosławimy Chrystusa na wieki.

Błogosławimy Ojca i Syna, i Świętego Ducha, Pana.

Triadikon: Sławiąc jedną Istotę w trzech zarysach nie sławię po kolei
Trzech, ani też nie przekreślam postaci, Ojca i Syna z Duchem, jeden
bowiem nad wszystkimi jest Bóg w Trójcy.

I teraz. Teotokion: Jedyna wśród matek okazałaś się Dziewico, Boża
Oblubienico Mario, bez męża rodzącą Zbawcę Chrystusa, zachowawszy
pieczęć czystości, uwielbiamy Ciebie na wieki.

Chwała Tobie, Boże nasz, chwała Tobie.

To najświętsze drzewo niech będzie uczczone, które dawno temu prorok
kazał włożyć w chleb Chrystusowy, wołając do Izraelitów, którzy Go
ukrzyżowali, a my Go wywyższamy na wszystkie wieki.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Kiedyś wielki wśród proroków Daniel rozpostarł ręce w
kształcie krzyża, wrzucony do jamy z lwami uratował się nieuszkodzony,
błogosławiąc Chrystusa Boga na wieki.

Pieśń 9

Hirmos: Niechaj wszyscy zrodzeni z ziemi radują się, trzymając
zapalone swoje lampy, i niech wszystkie niematerialne moce obchodzą z
chwałą święto Bogurodzicy, wołając: Raduj się, Łaski Pełna, zawsze
Dziewico, najczystsza Bogurodzico.

Włócznią został otwarty Twój bok, źródło toczące mi odpuszczenie
grzechów. Na drzewie zostałeś przygwożdżony, pośrodku ziemi przez
drzewo usuwając osądzenie, Przyjacielu człowieka, które my teraz
całujemy w połowie postu, opiewając Twoją łaskawość.

Z miłości toczcie góry słodycz i pagórki radość, drzewa zaś polne,
cedry libańskie weselcie się, ze względu na kłanianie się dzisiaj
życiodajnemu krzyżowi, rozradujcie się prorocy, męczennicy,
apostołowie i duchy sprawiedliwych.

Wejrzyj na lud i dziedzictwo Twoje, Panie, z bojaźnią śpiewające
Tobie, który przecierpiałeś dobrowolną śmierć, abym nie zniszczył
Twojej łaskawości bezmierną ilością naszych złości, lecz zbaw
wszystkich nas, najłaskawszy, krzyżem Twoim, jako Przyjaciel
człowieka.

Teotokion: Zrządzeniem Twoim chwiejesz widzialnym światem, krzyżowany,
gdy zawisłeś, a Bogurodzica płacząc mówiła: Chcąc zniszczyć
cierpieniami pełen żądzy zamysł pierwszego stworzonego, Chryste, i
uleczyć łaską jego zranienie.

Inny hirmos: Nikt nie pojmuje.

Dawno temu Elizeusz z rzeki siekierę wyciągnąwszy drzewem tym
przedstawił ciebie, krzyżu, życiodajne drzewo, przez które
przygwożdżony na tobie Chrystus wyprowadził ludy z głębi
bałwochwalczego biesowania. Przeto kłaniając się tobie, sławimy Jego
panowanie.

Promienie słoneczne zamieniły się w ciemność, Zbawco, przy Twoim
ukrzyżowaniu, zgasła jasność księżyca i wszystkie żywioły z
przerażenia zmieniły się. Przeto wołam do Ciebie: Moje myśli,
zmienione przez ciemność żądz, Słowo, przemieniwszy Twoją prawicą,
oświeć i zbaw mnie.

Twoją raną ulecz żądze mojej duszy, któryś przez przebicie Twego boku
powstrzymał bolesne przebicia biesów. Gwoźdźmi Twoimi, Chryste,
przygwóźdź pragnienia rozkoszy i żądz, dając mi bez żądz pokłonić się
Twoim czcigodnym cierpieniom i zmartwychwstaniu.

Teotokion: Pięknego cnotami zrodziła Ciebie piękna Dziewczyna, którego
widząc bez piękna w cierpieniu, niemającego postaci, Zbawco, łkając
mówiła: Dziwię się Twojej pokorze, przewyższającej rozum, Synu mój,
przez którą zbawiasz upokorzoną naturę ludzką.

Inny hirmos: Zajaśniej, zajaśniej, Jerozolimo Nowa! Bo chwała Pańska w
tobie powstała. Tańcz i wesel się, Syjonie, a Ty, o święta
Bogurodzico, raduj się w Zmartwychwstaniu Twego Syna.

Pospieszajcie i rozpromieńcie się, wszyscy ludzie Boży, widząc leżące
przed nami drzewo krzyża, całując je z bojaźnią, i przyjmijcie radość,
zawsze sławiąc podniesionego na nim Pana Chwały.

Ty jesteś Bożym orężem mego życia, krzyżu, Władca wstąpił na ciebie,
aby mnie zbawić. Wytoczył krew i wodę, przebity w bok, którą przyjmuję
radując się i sławiąc Jego.

Chwała. Triadikon: Trzy Osoby i jedna natura, kłaniam się Tobie,
święte Bóstwo, Ojcze i Synu ze Świętym Duchem, jednej zasadzie,
jednemu królestwu, rządzącemu wszystkimi.

I teraz. Teotokion: Górą wielką, w której zamieszkał Chrystus,
okazałaś się Dziewico, jak i śpiewał Boży Dawid: Przez nią wzniesiemy
się na niebo, usynowieni przez błogosławionego Ducha.

Chwała Tobie, Boże nasz, chwała Tobie.

Boże berło, królewski krzyżu, męstwo wojsk, z nadzieją na ciebie
zwyciężamy nieprzyjaciół. Zawsze daj zwycięstwo nad barbarzyńcami tym,
którzy kłaniają się tobie.

Katabasja: O Matko Dziewico i prawdziwa Bogurodzico, któraś bez
nasienia zrodziła Chrystusa Boga naszego, który wstąpił ciałem na
krzyż, Ciebie wszyscy wierni godnie z Nim teraz wywyższamy.

Fotagogikon tonu i eksapostilarion.

Prosomion: Duchem.

W połowie postu najczcigodniejsze drzewo wszystkich przyzywa do
pokłonu tych, którzy cierpieniami swoimi godnie naśladują cierpienia
Chrystusa. Przyjdźcie, wszyscy wierni, pokłońmy się drzewu budzącej
bojaźń tajemnicy.

Stauroteotokion: Oblubienico dziewicza i najczcigodniejsza Matka Boga
Słowa, wołając krzyczała, płakała i łkała: Czy taką radość przyniósł
mi Gabriel w zwiastowaniu, Dziecię? Idź, spełnij niewypowiedzianą radę
i Bożą Opatrzność.

Do psalmów pochwalnych dodajemy isomelosy dnia. Ton 8:

Przepołowiwszy drogę poszczenia, wiodącą do Twego czcigodnego krzyża,
pozwól nam zobaczyć Twój dzień, który widział Abraham i rozradował
się, gdy z grobu wzgórza przyjął żywego Izaaka. Pozwól i nam, którzy
przez wiarę zostaliśmy wybawieni od wroga i staliśmy się uczestników
tajemnej wieczerzy, w pokoju wołających: Oświecenie i Zbawco nasz,
chwała Tobie.

Męczennikom: Niezwyciężeni męczennicy Chrystusowi, którzy
zwyciężyliście oszustwo mocą krzyża, przyjęliście łaskę wiecznego
życia, nie ulęknąwszy się groźby oprawców, cierpieniami zranieni
weseliliście się, a teraz z waszej krwi są uleczenia naszych dusz,
módlcie się o zbawienie dusz naszych.

Chwała, i teraz. Przepołowiwszy otchłań wstrzemięźliwości, przyjmijmy
przystań zbawienia, czas Twojej dobrowolnej męki, Panie, ale jako
łaskawy i szczodry pozwól nam także w pokoju ujrzeć dzień sławnego
Twego zmartwychwstania, Przyjacielu człowieka.

Pokłon krzyżowi oddajemy na pierwszej godzinie, gdy śpiewamy
przepisane stichery isomelosy niedzieli, ton 8: Przyjdźcie, wierni, i
ciąg dalszy z rozesłaniem.

Na szóstej godzinie troparion proroctwa, ton 6:

Krzyżowi Twemu kłaniamy się, Władco, i święte zmartwychwstanie Twoje
sławimy.

Prokimenon, Psalm 69, ton 6: Niechaj się rozradują i rozweselą w Tobie
wszyscy ci, co szukają Ciebie, Boże. Stichos: Niech się zawstydzą i
okryją hańbą ci, którzy szukają duszy mojej.

Czytanie Proroctwa Izajasza (26, 21-27, 9).

Oto Pan wychodzi ze świętego miejsca, by karać mieszkańców ziemi, a
ziemia ukaże krew, którą nasiąkła, i pomordowanych kryć dłużej nie
będzie. W owym dniu Pan ukarze swym mieczem twardym, wielkim i mocnym,
Drakona, węża płochliwego, Drakona, węża złego i zabije też Drakona
będącego w morzu. W owym dniu będą pragnąć winnicy i śpiewać. Ja
jestem miastem obronnym, miastem wojującym, na próżno napoję ją.
Zniewolona bowiem zostanie nocą, za dnia upadną jej mury. Nie ma
nikogo, kto by ją wziął. Któż mi postawi słup na niwie, abym strzegł?
Z powodu wrogości odrzuciłem ją. Z tego powodu Pan stworzył wszystko,
co zamierzył. Gdy spłonie, zawołają żyjący w niej: Zawrzyjmy pokój,
zawrzyjmy pokój! Przyjdą dzieci Jakuba, wykiełkuje i zakwitnie Izrael,
zapełni się ziemia owocem jego. Czy tak uderzy, że sam się zrani? Czy
zabije sam, aby zostać zabitym? Wadząc się i urągając wypuści ich.
Czyż to nie ty zamyśliłeś w okrutnym duchu, aby zabić w gwałtownym
gniewie? Przeto zabrana będzie nieprawość Jakuba, będzie to
błogosławieństwo Jego, gdy zabrane zostaną jego grzechy, gdy wszystkie
kamienie ołtarzy zostaną skruszone na drobny proch. Nie będą już stać
aszery ich, a stele ich zostaną porąbane, jak i lasy dalekie.

Prokimenon, Psalm 70, ton 6: Boże, w Tobie złożyłem nadzieję, niech
nie będę zawstydzony na wieki. Stichos: W sprawiedliwości Twojej wybaw
mnie.

W środę czwartego tygodnia postu wieczorem.

Do: Panie, wołam do Ciebie, dodajemy dziesięć stichosów i śpiewamy te
isomelosy oraz męczennikom i cztery z Menei. Isomelos. Ton 4:

Post, orędownik dobra, teraz wprowadził swoje przepołowienie,
sprawiwszy radość minionymi dniami i zaproponowawszy korzyść z
pozostałych. Czyni bowiem pomnożenie dobra, jego mnożenia. Przeto
czyniąc radość dawcy wszystkich dóbr, Chrystusowi, zawołajmy: Ten,
który ze względu na nas pościł i przecierpiał ukrzyżowanie, niech nam
pozwoli bez osądzenia stać się uczestnikiem swojej Bożej Paschy,
żyjącym w świecie i godnie sławiącym Ciebie z Ojcem i Duchem.

Inna stichera. Ton 5: Ci, którzy w tajemnicy dokonują dobrych czynów i
oczekują duchowej odpłaty, nie okazują jej pośród targowisk i
rozstajów, ale raczej noszą ją w sercu, a widzący wszystko, co
tajemne, daje nam nagrodę za wstrzemięźliwość. Spełnijmy post nie z
markotnymi twarzami, ale modląc się nieustannie w izdebkach dusz
naszych, zawołajmy: Ojcze nasz, któryś jest w niebiesiech, nie wwódź
nas w pokuszenie, prosimy, ale zbaw nas ode złego.

Męczennikom: Mając duszę nienasyconą miłością nie odwróciliście się od
Chrystusa, święci męczennicy, którzy przecierpieliście rozliczne rany
cierpień, obaliliście zuchwałość oprawców, zachowaliście niezachwianą
i nienaruszoną wiarę, i przeszliście na niebiosa. Przeto mając odwagę
wobec Niego, proście o darowanie światu pokoju i naszym duszom
wielkiego miłosierdzia.

Inne stichery, ton 1:

Prosomion: Chwalebni męczennicy.

Wszyscy obmyjmy dusze wodą postu i przystąpiwszy do czcigodnego i
życiodajnego krzyża Pańskiego, z wiarą pokłońmy się, czerpiąc Boże
oświecenie i zdobywając wieczne zbawienie, pokój i wielkie
miłosierdzie.

Krzyżu, chwało apostołów, który otaczają księstwa, moce i
archaniołowie, wybawiaj tych, którzy kłaniają się tobie, z wszelkiej
namiętności, i pozwól dobrze spełnić duchowe pole bitwy
wstrzemięźliwości oraz osiągnąć zbawczy dzień, w którym się zbawimy.

Inny isomelos, ton 7:

Prosomion: Dzisiaj czuwa.

Dzisiaj kłaniając się krzyżowi Chrystusa, zawołajmy: Raduj się, drzewo
życia, które zniszczyłoś otchłań. Raduj się, radości świata i
zwycięzco zniszczenia. Raduj się, odpędzający twoją mocą biesy,
umocnienie wiernych, oręż niewzruszony, zachowaj i uświęć tych, którzy
ciebie całują.

Cztery stichery z Menei. Chwała, i teraz. Isomelos, ton 8:

Dzisiaj niedotykalny w swej istocie dotykany jest dla mnie i cierpi
męki, wyzwalając mnie z żądz. Ten, który światło dawał ślepym, jest
opluwany przez nieprawe wargi i wydaje plecy na rany za niewolników.
Widząc Go na krzyżu czysta Dziewica i Matka w bólu wołała: Biada mi,
Dziecię moje, cóż Ty uczyniłeś? Piękniejszy od wszystkich ludzi
okazujesz się bez oddechu, brzydkim, niemającym postaci, ani piękna.
Biada mi, moja Światłości, nie mogę patrzeć na Ciebie śpiącego, ból
targa moje łono i okrutny oręż przenika moje serce. Opiewam Twoje
cierpienia, kłaniam się Twojej łaskawości. Wielce cierpliwy, chwała
Tobie.

Wejście. Pogodna Światłości.

Prokimenon, Psalm 71, ton 4: Błogosławiony Pan Bóg Izraela, który
jeden czyni cuda. Stichos: Boże, sąd Twój przekaż królowi i
sprawiedliwość Twoją synowi króla.

Czytanie Księgi Rodzaju (9, 18-10, 1).

Synami Noego, którzy wyszli z arki, byli Sem, Cham i Jafet. Cham zaś
był ojcem Kanaana. Ci trzej byli synami Noego i od nich to zaludniła
się cała ziemia. Noe był rolnikiem i on to pierwszy zasadził winnicę.
Gdy potem napił się wina, odurzył się nim i leżał nagi w domu swoim.
Cham, ojciec Kanaana, ujrzawszy nagość swego ojca, wyszedł i
powiedział o tym dwom swoim braciom. Wtedy Sem i Jafet wzięli płaszcz
i trzymając go na ramionach swoich weszli tyłem i przykryli nagość
swego ojca, twarzy zaś swych nie odwracali, aby nie widzieć nagości
swego ojca. Kiedy Noe obudził się po odurzeniu winem, dowiedział się,
co uczynił mu jego młodszy syn. I rzekł: „Niech będzie przeklęte
dziecię Kanaan! Niech będzie sługą swych braci!” A potem dodał: „Niech
będzie błogosławiony Pan, Bóg Sema! Niech dziecię Kanaan będzie jego
sługą! Niech Bóg da i Jafetowi dużą przestrzeń i niech zamieszka w
namiotach Sema, a Kanaan niech będzie mu sługą”. Noe żył po potopie
trzysta pięćdziesiąt lat. I umarł Noe mając lat dziewięciuset
pięćdziesiąt. Oto potomstwo synów Noego: Sema, Chama i Janeta, a po
potopie urodzili się im synowie.

Prokimenon, Psalm 72, ton 4: Mnie zaś dobrze jest przylgnąć do Boga.
Stichos: Jak dobry jest Bóg Izraela dla prawych sercem.

Czytanie Księgi Przysłów (12, 23-13, 9).

Mąż rozumny jest tronem wiedz, serce zaś niemądrych spotyka klątwy.
Ręka gorliwych zdobędzie władzę, a leniwi będą w niewoli. Smutek
dręczy serce męża sprawiedliwego, rozwesela je dobra wiadomość.
Sprawiedliwy będzie miał przyjaciół, a myśli nieprawych nie utrzymają
się długo, grzesznych spotka zło, droga nieprawych zwiedzie ich.
Leniwy nie złowi zwierzyny, a mąż pilny zdobywa sobie bogactwo. Na
drogach prawości jest życie, zaś sdrogi nieprawych wiodą do śmierci.
Syn mądry posłuszny jest ojcu, a syn niepokorny osiągnie zgubę. Dobry
mąż z owoców sprawiedliwości będzie spożywał, zaś dusze nieprawych
zginą przedwcześnie. Kto ust swych strzeże, ten zachowa duszę swoją, a
kto ma bezczelne wargi, ten zgubi sam siebie. Serce leniwego czeka bez
skutku, a ręce mężnych są gorliwe. Sprawiedliwy nienawidzi słów
przewrotnych, a występny postępuje źle i haniebnie. Sprawiedliwość
strzeże łagodnych, zaś nieprawych grzech czyni złymi. Niejeden udaje
bogacza nie mając niczego, a inny udaje nędzarza, mając wielkie
bogactwo. Bogactwo męża jest okupem za jego życie, ubodzy nie znoszą
pogróżek. Światłość zawsze jaśnieje prawym, a światłość nieprawych
zgaśnie, dusze fałszywe zbłądzą w grzechach. Sprawiedliwi litują się i
okazują miłosierdzie.

I dalszy ciąg Liturgii uprzednio poświęconych Darów.

Od tego dnia kapłan (lub diakon, jeśli jest) zaczyna drugą ektenię za
przygotowujących się do chrztu i odmawia ją aż do Wielkiej Środy, z
wyjątkiem sobót i niedziel.

W czwartek czwartego tygodnia postu, na jutrzni,

triadikony wypadającego tonu. Po pierwszej recytacji Psałterza katyzmy
poetyckie Oktoechosu.

Po drugiej recytacji Psałterza mówimy katyzmę poetycką kyr Józefa, ton
1:

Prosomion: Chór anielski.

Umacniani mocą krzyża, całe wraże oszustwo zniszczyliście, sławni
apostołowie, orędownicy za duszami naszymi. Przeto dzisiaj radując się
z adoracji krzyża módlcie się za nami do jedynego Przyjaciela
człowieka.

Chwała, i teraz. Teotokion: Mario, czcigodne mieszkanie Władcy,
podnieś nas, upadłych w przepaść strasznej rozpaczy, grzechów i
smutków, Ty bowiem jesteś zbawieniem i pomocą grzeszników, i władczym
orędownictwem oraz zbawiasz sługi Twoje.

Po trzeciej recytacji Psałterza katyzma poetycka kyr Teodora, ton 7:

Prosomion: Panie, jesteśmy.

Panie, widząc dzisiaj Twój krzyż, leżący przed nami, przystąpmy z
wiarą, ze śpiewami i pieśniami, całując go w bojaźni i radości. Uświęć
Twoje sługi, daj pokój Twemu światu przez okazanie krzyża, jedyny
wielce miłosierny.

Chwała, i teraz. Teotokion. Isomelos:

Panie, jesteśmy Twoim ludem i owcami Twego pastwiska, zbłąkanymi przez
zniszczenie, nawróć nas, zbierz rozproszonych jak Pasterz, zmiłuj się
nad Twoją owczarnią, Przyjacielu człowieka, ulituj się dla modlitw
Bogurodzicy, jedyny Bezgrzeszny.

Kanon Menei i trójpieśń kyr Józefa. Recytujemy pieśń biblijną. Ton 1:

Pieśń 4

Hirmos: W Boskiej straży niechaj stanie między nami Habakuk, Boski
mówca, i niech nam pokaże anioła jaśniejącego mówiącego wyraźnie:
Dzisiaj światu zbawienie, bo Chrystus powstał wszechwładny.

Łaskę uświęcenia daj nam, święty krzyżu, umocnienie i chwało
apostołów, przedłożony dzisiaj całej ziemi dla pokłonu, łagodząc nam
czas postu.

Mojżesz obrazując przyszłość rozpostarł ręce i zwyciężył Ameleka, a my
jego naśladując rozpościeramy ręce, aby zwyciężyć przez post i
modlitwy pułki biesowskie, zawsze z zawiścią walczące z nami.

Bożym pługiem krzyża przeoraliście ziemię, Boży uczniowie, okazując ją
przynoszącą owoce, kiełkującą pobożnością, przeto wysławiając was
głosami modlitewnymi, zawsze sławimy Chrystusa.

Teotokion: Matko łaskawego Boga, zmiłuj się nad moją duszą, którą z
pokusy Złego przez złe obyczaje uczyniłem pełną złości, nieszczęsną,
abym jako przyczynę zbawienia zawsze sławił Ciebie w pieśniach.

Inny kanon. Ton 7.

Hirmos: Przyjście Twoje w ciele głosząc, Chryste.

Dzisiaj przedkładany jest najświętszy krzyż, przystąpmy i całujmy go,
jest bowiem rogiem naszego zbawienia.

Twoja łaska i Twoje wyobrażenie przychodzi, krzyżu Chrystusowy,
przeganiając mnóstwo biesów, orężu niepokonany.

Chwała. Triadikon: Opiewam Ciebie jako jedną w naturze Trójcę w
Hipostazach czcząc, Ojcze, Synu i Duchu Najświętszy.

I teraz. Teotokion: Zrodziłaś, najczystsza, niezamężna Dziewico, Boga
trzymającego w dłoni krańce świata i Przedwiecznego.

Chwała Tobie, Boże nasz, chwała Tobie.

Apostołowie, orędownicy świata, módlcie się o nasze zbawienie,
posiadających jako oręż krzyż Chrystusowy.

Katabasja: Przyjście Twoje w ciele głosząc, Chryste, prorok Habakuk
wołał: Chwała Mocy Twojej, Panie.

Pieśń 8

Hirmos: Dzień ten dniem świętym nazwano, pierwszym tygodnia, Królową i
Panią, wszystkich świąt świętem, uroczystości uroczystością, w której
błogosławimy Chrystusa Pana na wieki.

Raduj się, krzyżu trójczęściowy i Boży, na którym jeden z Trójcy ciało
nosząc został przytwierdzony, wybawił nas przygwożdżonych do głębiny
niegodziwości, wywyższających Go na wieki.

Zdobywszy krzyż jako moc władczą, uczniowie Słowa wyzwolili z okrutnej
władzy zniewolonych przez Złego, śpiewając: Ciebie wywyższamy na
wieki.

Biada mi, gdyż ów straszny tron, na którym zasiadłszy, Słowo, okażesz
uczynione przeze mnie tajemne rzeczy, Chryste, demaskując moją
nieczułość, ale będąc miłosiernym z natury, oszczędź mnie wtedy.

Teotokion: Nie opuściwszy łona Ojca spocząłeś w łonie Dziewicy, aby
wezwać rodzaj ludzki, którego podobieństwo ze względu na miłosierdzie
nosił Jezus, przeto śpiewamy Tobie, ludzie, na wieki.

Inny hirmos: Jedynego niemającego początku Króla Chwały.

Czcimy Twój tydzień krzyża, oddając pokłon i kłaniając się tobie,
czcigodnemu drzewu, wołamy: Śpiewajcie kapłani, ludzie wywyższajcie na
wszystkie wieki.

O, cudzie! Królu wieków, pozwoliłeś nam, Twoim sługom, zobaczyć i
pokłonić się drzewu, na którym zostałeś ukrzyżowany, przeto Tobie z
bojaźnią śpiewamy na wieki.

Błogosławimy Ojca i Syna, i Świętego Ducha, Pana.

Triadikon: O jednoistotna, o Trójco Najświętsza, Ojcze, Synu i
Najświętszy Duchu, Bóstwo, sławię Twoje nierozdzielne panowanie i
wyśpiewuję jedno królestwo na wszystkie wieki.

I teraz. Teotokion: Temu, który stworzył Adama na swój obraz i
przyszedł z jego natury, zniszczył dawną klątwę, śpiewajcie kapłani,
ludzie wywyższajcie na wszystkie wieki.

Chwała Tobie, Boże nasz, chwała Tobie.

Dwunastostrunna fletnio kościelna, jako śpiewająca słowo mądrości,
apostołowie, proście, aby opiewający was ujrzeli cierpienia Pańskie i
śpiewali na wieki.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Jedynego niemającego początku Króla Chwały, którego
błogosławią moce niebios i drżą zastępy anielskie, śpiewajcie kapłani,
ludzie wywyższajcie Go na wieki.

Pieśń 9

Hirmos: Zajaśniej, zajaśniej, Jerozolimo Nowa! Bo chwała Pańska w
Tobie powstała. Tańcz i wyskakuj, Syjonie, A Ty, o święta Bogurodzico,
Raduj się W Zmartwychwstaniu Twego Syna.

Zajaśniej, świeć Kościele Boży zorzami krzyża, który nosisz
przedłożony wszystkim wiernym do pokłonu. Ty zaś uniknij całego
mnóstwa demonów, pełnych ciemności.

Mocą wstrzemięźliwości jest Boży krzyż, pomocnik czuwających,
umocnienie poszczących, obrońca walczących, przystąpmy do niego z
wiarą, wierni, aby radośnie się pokłonić.

Fundamenty Bożego Kościoła Chrystusowego, umocnienie pobożności,
wszystkich zachowajcie i umocnijcie na twardej opoce Tego, który
wybrał przez, apostołowie chwalebni.

Teotokion: Ty, która przyjęłaś radość z głosem archanioła, teraz
zniszcz zgubny dla duszy ból mego serca i daj płacz tworzący radość,
abym odnalazł Bożą pociechę.

Inny hirmos: Ciebie, najczystszą Matkę i Dziewicę.

Ty, wyobrażane, najczcigodniejsze drzewo, dawno temu wody Merry
osłodziłeś, Ty osłódź moją wstrzemięźliwość, krzyżu Chrystusowy,
dzisiaj adorowany.

Ty jesteś niezwyciężonym orężem królestwa, twierdzą wojska,
umocnieniem senatu, krzyżu Chrystusowy, wszyscy w pieśniach ciebie
uwielbiamy.

Chwała. Triadikon: Ciebie, niemającego początku Ojca i Władcę, i
współniemające początku Słowo, i Ducha Świętego, wszyscy wierni
pobożnie uwielbiamy.

I teraz. Teotokion: Ciebie, sławną i jedyną Bogurodzicę, która
nieogarnione Słowo w łonie pomieściłaś i zrodziłaś w ciele, w
pieśniach wysławiamy.

Chwała Tobie, Boże nasz, chwała Tobie.

Was, apostołowie ogniści, jako tych, którzy spalili wszelką rzecz
oszustwa i zasadzili w świecie pobożność, w pieśniach wysławiamy.

Katabasja: Ciebie, najczystszą Matkę i Dziewicę, która nieogarnione
Słowo pomieściła w łonie i zrodziła w Ciele, w pieśniach uwielbiamy.

Fotagogikon tonu.

Do psalmów pochwalnych dodajemy isomelos. Ton 7:

Naśladujmy, wierni, pokutę celnika i nie chwalmy się jak faryzeusz,
ale z głębi serca zajęczmy do łaskawcy wszystkich Boga, On bowiem
nakazał, mówiąc, że każdy kto się wynosi, będzie upokorzony, a
upokarzający się zostanie wywyższony. Przeto jednomyślnie zawołajmy do
Niego: Boże, oczyść nas grzesznych i zbaw nas.

Męczennikom: Tym samym żyjąc, na to samo patrząc, cierpiętnicy
męczennicy, znaleźliście tę samą drogę życia, śmierć za Chrystusa,
gorliwie wyobrażając koniec jeden drugiego. O, cudzie! Skarbnice męki
uprzedzając jeden do drugiego mówili: Jeśli nawet teraz nie umrzemy,
to i tak umrzemy, i oddamy istnieniu to, co należy. Odrzućmy potrzebę
żądzy chwały, te same mając zamiary, śmiercią kupmy życie, ich
modlitwami, Boże, zmiłuj się nad nami.

Chwała, i teraz. Teotokion: Dla modlitw Bogurodzicy obdarz nasze życie
pokojem, śpiewających Tobie, Miłosierny: Panie, chwała Tobie.

Na szóstej godzinie troparion proroctwa, ton 6:

Krzyżowi Twemu kłaniamy się, Władco, i święte zmartwychwstanie Twoje
sławimy.

Prokimenon, Psalm 73, ton 4: Bóg nasz, Król nasz przed wiekami uczynił
zbawienie pośrodku ziemi. Stichos: Dlaczego, Boże, odrzuciłeś do
końca?

Czytanie Proroctwa Izajasza (28, 14-22).

Tak mówi Pan: Posłuchajcie słowa Pańskiego, mężowie uciemiężeni i
książęta ludu w Jerozolimie. Jak mówicie: „Zawarliśmy przymierze z
Otchłanią, i ze Śmiericą zrobiliśmy układ. Gdy się rozszaleje się
burza, nas nie dosięgnie. Z kłamstwa uczyniliśmy nadzieję naszą i
skryliśmy się pod fałszem”. Przeto tak mówi Pan: „Oto Ja kładę na
Syjonie kamień, kamień drogocenny, wybrany, węgielny, czcigodny, do
fundamentów założony, kto wierzy weń, nie będzie zawstydzony. I wezmę
sobie prawo za nadzieję, a miłosierdzie za pion». Ale burza zmiecie
mających próżną nadzieję w kłamstwie, albowiem nie ominie ich burza.
Wasze przymierze ze Śmiercią zostanie zerwane, i nie ostoi się wasza
nadzieja na Otchłań. Gdy przyjdzie burza nadciągająca, będziecie dla
niej na zdeptanie. Gdy będzie przechodzić, pochwyci was. Albowiem
przechodzić będzie każdego ranka i w nocy, blady strach na wieść o
niej padnie. Nauczycie się słuchać uciskanych. Nie możemy walczyć,
sami jesteśmy słabi, aby się zebrać. Zaiste, Pan powstanie przeciwko
nieprawym jak góra, i będzie jak w dolinie Gibeońskiej. Z gniewem
dokona dzieł swoich, dzieło przedziwne. Gniew jego spełni swe zadanie
i zguba jest straszna. Nie radujcie się, żeby wasze pęta się nie
zacieśniły. Słyszałem bowiem rzecz postanowioną przez Pana, Boga
Zastępów, którą uczyni nad całą ziemią.

Prokimenon, Psalm 74, ton 4: Ja zaś będę się radował na wieki,
zaśpiewam Bogu Jakuba. Stichos: Wysławiamy Ciebie, Boże, wysławiamy
Ciebie.

W czwartek czwartego tygodnia postu wieczorem.

Do: Panie, wołam do Ciebie, dodajemy sześć stichosów i śpiewamy trzy
isomelosy. Ton 4:

Prosomion: Dałeś znak.

Stając się godnymi całować zawsze błogosławiony Twój krzyż, Panie,
którym nas zbawiłeś, opiewamy Twoją łaskawość i modlimy się gorliwie
do Ciebie, abyś wszystkim dał radość Twego zbawienia, Zbawco, który w
pokucie dałeś nam ujrzeć Twoje powstanie i czcigodne cierpienia.

Śmierć przecierpiałeś rozpięty na krzyżu, który uśmierciłeś śmierć i
martwych wskrzesiłeś życiodajnym słowem, przeto proszę Ciebie, ożyw
moją duszę zmarłą przez grzech, Panie, dając mi rozrzewnienie i
wybawienie ze zła w świętych Twoich dniach postu, Przyjacielu
człowieka.

Inna stichera kyr Teodora, ton 4:

Prosomion: Rozumnego diamentu.

Twój święty krzyż pozwoliłeś nam radośnie widzieć i całować, prosimy
Ciebie, Boże Zbawco nasz, abyśmy osiągnęli także Twoje przeczyste
cierpienia, umacniani postem, kłaniając się opiewali ukrzyżowanie,
włócznię, gąbkę i trzcinę, przez które dałeś nam nieśmiertelność i
podniosłeś do dawnej słodyczy życia, jako Przyjaciel człowieka, przeto
Ciebie sławimy teraz z dziękczynieniem.

Trzy isomelosy z Menei. Chwała, i teraz. Teotokion.

Prokimenon, Psalm 75, ton 8: Złóżcie śluby i wypełnijcie je przed
Panem Bogiem naszym. Stichos: Znany w Judei jest Bóg, w Izraelu
wielkie imię Jego.

Czytanie Księgi Rodzaju (10, 32-11, 9).

Oto plemiona synów Noego według ich pokrewieństwa i według narodów. Od
nich to wywodzą się ludy na ziemi po potopie. Mieszkańcy całej ziemi
mieli jedną mowę, czyli jednakowe słowa. A gdy wędrowali ze wschodu,
napotkali równinę w kraju Szinear i tam zamieszkali. I mówili jeden do
drugiego: „Chodźcie, wyrabiajmy cegłę i wypalmy ją w ogniu”. A gdy już
mieli cegłę zamiast kamieni i smołę zamiast zaprawy murarskiej,
rzekli: „Chodźcie, zbudujemy sobie miasto i wieżę, której wierzchołek
będzie sięgał nieba, i w ten sposób uczynimy sobie znak, zanim się
rozproszymy po powierzchni całej ziemi”. A Pan zstąpił z nieba, by
zobaczyć to miasto i wieżę, które budowali ludzie. I rzekł: „Są oni
jednym ludem i mają jedną mowę, i to jest przyczyną, że zaczęli
budować. A zatem w przyszłości nic nie będzie dla nich niemożliwe,
cokolwiek zamierzą uczynić. Zejdźmy więc i pomieszajmy tam ich język,
aby jeden nie rozumiał drugiego!” W ten sposób Pan rozproszył ich
stamtąd po całej powierzchni ziemi. I tak nie dokończyli budowy tego
miasta i wieży. Dlatego to nazwano je Pomieszanie, albowiem tam bowiem
Pan pomieszał mowę mieszkańców całej ziemi i stamtąd też rozproszył
ich Pan po całej powierzchni ziemi.

Prokimenon, Psalm 76, ton 8: Głosem moim do Pana wezwałem, głosem moim
do Boga, i wysłuchał mnie. Stichos: W dniu utrapienia mego szukałem
Boga.

Czytanie Księgi Przysłów (13, 20-14, 6).

Pragnienia pobożnych są słodyczą duszy, a czyny bezbożnych są dalekie
od rozumu. Kto chodzi z mądrymi, ten będzie mądry, a kto chodzi z
głupimi poniesie szkodę. Zło doścignie grzeszników, a dobro doścignie
sprawiedliwych. Mąż dobry zostawi dziedzictwo wnukom, a skarby
nieprawych przypadną sprawiedliwym. Sprawiedliwi będą się rozkoszować
bogactwem przez wiele lat, zaś niesprawiedliwi szybko zginą. Kto
żałuje rózgi, ten nie kocha syna swego, a kto kocha go, ten gorliwie
go karci. Mąż prawy ma w bród pożywienia, a dusze nieprawych cierpią
głód. Mądre niewiasty budują domy, głupie zaś niszczą rękoma swoimi.
Kto chodzi w prawdzie, lęka się Pana, a człowiek dróg krętych pozbawi
się czci. W ustach głupców rózga na ich pychę, a usta mądrych osłonią
ich samych. Gdzie nie ma wołów, tam są puste żłoby, a gdzie jest wiele
zboża, jest to zasługa mocy wołów. Prawdomówny świadek nie kłamie,
kłamstwa szerzy świadek fałszywy. Kto poszukuje mądrości u złych ten
jej nie znajdzie, pożyteczne są myśli mądrych.

Na stichownie isomelos, ton 6:

Od Pana, który ze względu na ciebie upokorzył siebie aż do
ukrzyżowania i śmierci, naucz się, duszo moja, z wywyższenia
upokorzenia i z upokorzenia wywyższania, nie wywyższania się z cnót,
ani też uważania się za sprawiedliwą, aby osądzać bliźniego jak
chwalący się faryzeusz, ale pamiętaj jedynie o zmazanych Twoich
grzechach i wołaj jak celnik: Boże, oczyść mnie grzesznego, i zbaw
mnie.

Męczennikom: Męczennicy Twoi, Panie, nie odrzucili Ciebie, nie
odstąpili od Twoich przykazań, dla ich modlitw zmiłuj się nad nami.

Chwała, i teraz. Stauroteotokion:

Prosomion: Po trzech dniach.

Najczcigodniejsza widząc Ciebie wiszącego na krzyżu, wołała: Cóż to za
straszną widzę tajemnicę, Synu mój? Jakże Ty umierasz na drzewie,
powieszony ciałem, Dawco Życia?

W piątek czwartego tygodnia postu na jutrzni,

triadikony tonu. Po pierwszej recytacji Psałterza katyzma poetycka
krzyża z Oktoechosu.

Po drugiej recytacji Psałterza katyzma poetycka kyr Józefa. Ton 4:

Prosomion: Wzniesiony zostałeś na krzyżu.

Uświęcając czas wstrzemięźliwości, widziany jest najczcigodniejszy
krzyż, któremu dzisiaj kłaniając się, zawołajmy: Władco, Przyjacielu
człowieka, przy jego pomocy daj nam w rozrzewnieniu przejść pozostały
czas postu i zobaczyć Twoje życiodajne cierpienia, przez które
zostaliśmy wybawieni.

Chwała i teraz. Stauroteotokion: Ta, które Ciebie zrodziła w czasach
ostatecznych, zrodzonego z Ojca niemającego początku, widząc wiszącego
na krzyżu, wołała: Biada mi, upragniony Jezusie, wołam! Jakże Ty,
wysławiany przez aniołów jako Bóg, teraz chcesz być ukrzyżowany przez
nieprawych ludzi, Synu? Śpiewam Tobie, wielce cierpliwy.

Po trzeciej recytacji Psałterza katyzma poetycka, ton 4:

Prosomion: Szybko przybądź.

Widząc teraz Twój najczystszy krzyż, Chryste, światłość dusz naszych,
i jemu kłaniając się z radością, donośnie zaśpiewajmy: Chwała Tobie,
który na nim zechciałeś zostać podniesionym. Chwała Tobie, przez krzyż
oświeciłeś całe stworzenie. W nim nieustannie sławimy Ciebie
pieśniami.

Stauroteotokion. Isomelos: Gdy Oblubienica dziewicza, Matka Twoja
ujrzała Ciebie podniesionym na krzyżu, Słowo Boże, macierzyńsko
płacząc głosiła: Cóż to za nowy i przedziwny cud, mój Synu? Jakże
życie wszystkich łączy się ze śmiercią, pragnąc ożywić zmarłych, jako
łaskawy?

Psalm 50. Kanon czcigodnego krzyża. Menea śpiewana jest na
powieczerzu.

Kanon, który ma akrostych: Opiewajmy wszyscy uwielbiane drzewo. Ton 8:

Pieśń 1

Hirmos: Faraona prześladowcę na rydwanach pogrążyła niegdyś w morzu
laska Mojżesza, na krzyża znak poraziwszy i rozdzieliwszy morze,
uciekający zaś pieszo Izrael zbawiła, który zaśpiewał Bogu pieśń.

Przyszedłszy dzisiaj do krzyża Pańskiego, z czystym i pobożnym
rozumem, przyjdźcie, pokłońmy się, leży bowiem przed nami, darując
kłaniającemu się jemu zbawcze uświęcenie, światłość, chwałę i
miłosierdzie.

Przed nami leży krzyż dający żywe dary i widziany wypuszcza jaśniejącą
światłość łaski, przystąpmy i przyjmijmy oświecenie radości, zbawienie
i odpuszczenie grzechów, przynosząc Panu chwałę.

Przed nami leży przedziwne dla patrzących zjawisko, czcigodny krzyż i
jak źródło kipi Bożymi darami, utula grzechy, leczy choroby, umacnia
rozumowanie tych, którzy czyści przychodzą do niego.

Laska siekąca morze wyobrażała zwycięstwo krzyża, przez który my z
wiarą bez zatonięcia przepływamy przez niestałą wodę życia, unikając
wszystkich strumieni grzechu i napełniając się Bożą ciszą.

Teotokion: Kiedy Ciebie, Dziecię, zrodziłam w niewypowiedziany sposób,
uniknęłam bólów, a jakże teraz cała napełniłam się bólem? Widzę bowiem
Ciebie wiszącego jako łotra na drzewie, któryś ziemię zawiesił bez
podpory – mówiła Najświętsza, płacząc.

Pieśń 3

Hirmos: Ty, któryś na początku niebiosa myślą swą umocnił i ziemię
założył na wodach, Chryste, umocnij mnie na opoce Kościoła, albowiem
nie ma świętego poza Tobą, jedyny Przyjacielu człowieka.

Krzyż, dawca wszystkich łask, widziany jest jako adorowany i całe
stworzenie świętuje w radości, oświecane łaską, uwielbiając
dobrowolnie podniesionego na nim Boga naszego.

W połowie okresu wstrzemięźliwości oświecani światłością promieni
krzyża uniknijmy omroczenia grzechów i zawołajmy: Oświecenie
wszystkich, łaskawy Panie, chwała Tobie.

Śpiewamy Tobie, krzyżu, i całujemy ciebie z wiarą prosząc, abyś Twoją
mocą wyrwał nas z wrogich sieci i skierował nas wszystkich, Ciebie
czczących, do przystani zbawienia.

Teotokion: Widząc Życie zabite na krzyżu i nie mogąc znieść bólu łona,
płakała czysta Dziewica, wzywając: Biada mi, Synu mój, jak Tobie
odpłacił nieprawy lud?

Katyzma poetycka, ton 6: Tylko co postawiono drzewo Twego krzyża,
Chryste, a zachwiały się fundamenty śmierci, Panie. Ty, którego
chętnie pochłonęła otchłań i wypuściła z przerażeniem, objawiłeś nam
Twoje zbawienie, Święty, i wysławiamy Ciebie, Synu Boży, zmiłuj się
nad nami.

Chwała, i teraz. Dzisiaj spełnia się prorocze słowo: oto kłaniamy się
na miejscu, gdzie stały Twoje nogi, Panie, i skosztowawszy drzewa
zbawienia otrzymaliśmy wolność od grzesznych żądz, dla modlitw
Bogurodzicy, jedyny Przyjacielu człowieka.

Pieśń 4

Hirmos: Tyś moją mocą, Panie, Tyś i moją siłą, Tyś moim Bogiem, Tyś
moją radością, nie porzuciłeś łona Ojca i nawiedziłeś naszą nędzę.
Przeto z prorokiem Habakukiem wołam do Ciebie: Chwała mocy Twojej,
Przyjacielu człowieka.

Władcza opieka i poprawa ludzi, niezwyciężony oręż wiary, zbawczy
krzyż, widziany jest przedłożonym i uświęca serca wszystkich
przychodzących do niego z wiarą, oświecając łaską.

W połowie okresu wstrzemięźliwości przedłożony pośrodku ziemi
czcigodny krzyż, na którym zostałeś dobrowolnie podniesiony,
Przyjacielu człowieka, oświeca świat przez kłanianie się jemu i
przepędza pułki demonów.

Niebo i ziemia cała współraduje się, cierpiętnicy, męczennicy,
apostołowie, dusze sprawiedliwych teraz radośnie weselą się, widząc
dane przez Boga wszystko zbawiające drzewo, leżące pośrodku i
uświęcające wiernych łaską.

Nie przestrzegałem Twego Prawa, Panie, i mam być sądzony, nieszczęsny,
gdy przyjdziesz z niebios sądzić czyny ludzkie, przeto wołam do
Ciebie: Nawróciwszy mnie mocą Twego krzyża, zbaw mnie, dając mi łzy
pokuty.

Teotokion: Zrodziłam Ciebie z dziewiczego łona, Dziecię, i widząc
Ciebie wiszącym na drzewie nie pojmuję i nie rozumiem wzniosłości
tajemnicy oraz głębi Twoich wielkich zrządzeń – wołała Najczystsza,
którą błogosławimy niemilknącymi głosami jako Matkę Bożą.

Pieśń 5

Hirmos: Całego odrzuciłeś mnie od oblicza Twego, Światłości
Niezachodząca, i okryła mnie, nieszczęsnego, obca ciemność, ale proszę
Cię, nawróć mnie i skieruj ku światłości drogi przykazań Twoich.

Zakrzyknijcie, ludy, zaśpiewajcie i śpiewajcie, pokolenia niech
rozradują się w Bogu, który dał krzyż, niezachwiane umocnienie, którym
teraz karmiąc duszę i myśli, rozkoszujemy się w czasie
wstrzemięźliwości.

Wszystkie moce duchowe czczą ciebie, najświętszy krzyżu, i ludzie
dotykają ciebie dzisiaj zniszczalnymi ustami, czerpiąc z miłości
uświęcenie i błogosławieństwo, sławiąc Ukrzyżowanego na tobie.

Ulecz czasowe żądze mojej duszy, łaskawy Panie, i pozwól mi być
czcicielem Twoich świętych cierpień, okaż mnie lepszym w czasie postu
i odpędź złe czyny, najłaskawszy.

Teotokion: Widząc Ciebie na krzyżu, Nieskalana, która zrodziła Ciebie
w sposób przewyższający rozum, ze zranionym boleśnie łonem, mówiła:
Biada mi, Boże Dziecię, jakże cierpisz za wszystkich? Kłaniam się
Twojej łaskawości, Panie.

Trójpieśń. Ton 4.

Pieśń 5

Hirmos: Ulękło się wszystko Bożej Chwały Twojej, Ty bowiem nieznająca
małżeństwa Dziewico nosiłaś w łonie nad wszystkimi Boga i zrodziłaś
Przedwiecznego Syna, dającego pokój wszystkim opiewającym Ciebie.

Ciała niebieskie skryły swoją światłość, widząc na drzewie
niesprawiedliwie przygwożdżonego jedynego Sprawiedliwego, Ciebie,
wielce cierpliwego, i Twoją mocą, Zbawco, demaskowały mroczą władzę
Złego.

Obmyjmy twarze wodą postu i ucałujmy drzewo, został bowiem na nim
podniesiony jedyny Władca wszystkich, Chrystus, przyjąwszy śmiertelne
ciało, aby uśmiercić tego, który nas uśmiercił.

Krzyżu najczcigodniejszy, chlubo apostołów, orężu cierpiętników,
chwało kapłanów, przedmurze sprawiedliwych, stróżu wszystkich
wiernych, zachowaj, uświęć i oświeć tych, którzy z wiarą kłaniają się
tobie.

Teotokion: Dziewica, która zrodziła winną latorośl, widząc ją wiszącą
na drzewie, wołała: Dziecię, daj kroplę słodyczy, która zniszczy
pijaństwo wrogów na próżno Ciebie krzyżujących, wielce cierpliwy dla
wszystkich.

Inny kanon.

Hirmos: Od poranku czuwających.

Dzisiaj przedłożony jest Twój krzyż, wielbione drzewo życia, i świat
raduje się z przyjścia Ducha, całując krzyż.

Widząc przedłożony Twój krzyż, słudzy niebiescy śpiewają Tobie, Panie,
i drżą demony, nie mogąc znieść Twego panowania.

Chwała. Triadikon: Wysławmy prawosławnie Trójcę, z Ojcem i Synem, i
Ducha Świętego, jedno Bóstwo, jedność Trójhipostatyczną.

I teraz. Teotokion: Wyznajemy Ciebie prawosławnie, wierni, jako Matkę
i Dziewicę, która w niewypowiedziany sposób zrodziła Chrystusa Boga
naszego, jedynego wielce miłosiernego.

Chwała Tobie, Boże nasz, chwała Tobie.

Na jodle, cedrze i cyprysie zostałeś ukrzyżowany Synu Boży, uświęć nas
wszystkich i pozwól ujrzeć Twoją życiodajną śmierć.

Katabasja: Od poranku czuwających oświeć nas, życiodajny krzyżu
Chrystusowy, z bojaźnią kłaniających się Tobie, i niech zawsze
jaśnieje nam zbawczy dzień.

Pieśń 6

Hirmos: Oczyść mnie, Zbawco, wielkie są bowiem nieprawości moje i
wyprowadź z głębi zła, błagam, do Ciebie bowiem zawołałem i usłyszałeś
mnie, Boże zbawienia mego.

Gdy krzyż został postawiony na ziemi, upadły demony, a my widząc teraz
krzyż przedłożony w chwale i całując go, powstajemy z grzesznych
upadków.

Wywyższając Ciebie, Chryste, jako Króla i Pana, całujemy krzyż, który
nam dałeś jako mur obronny, weseląc się w połowie okresu
wstrzemięźliwości Bożej.

Krzyż Pański, dający nam wszystkim wielkie dary, widziany jest
przedłożony, przystąpmy więc, ludzie, czerpmy oświecenie serca i
duszy.

Teotokion: Umocnij nas, Czysta, w poście przeciwko wszelkiemu złu,
abyśmy powstrzymali się od wszelkich złych czynów, i zawsze nas
wspomagaj, będąc Orędowniczką wszystkich ludzi.

Kontakion, ton 7: Przed nikim już płomienny oręż nie chroni bram
Edenu, na nie bowiem przyszło przesławne zespolenie drzewa krzyża,
oścień śmierci i zwycięstwo otchłani zostały przepędzone, stanąłeś
bowiem, Zbawco mój, wołając do będących w otchłani: Znowu wejdźcie do
raju.

Ikos: Trzy krzyże postawił Piłat na Golgocie, dwa łotrom i jeden dla
Dawcy Życia, co widząc otchłań rzekła do będących w dole: O słudzy moi
i moce moje! Kto wbił gwoździe w moje serce i nagle przebił mnie
drewnianą włócznią? Rozrywa mnie wewnętrzny ból, mam zranione łono,
moje uczucie trwożą mego ducha, jestem zmuszony oddać Adama i będących
od Adama, danych mi przez drzewo, a to drzewo znowu wprowadza ich do
raju.

Pieśń 7

Hirmos: Zstąpienia Bożego niegdyś ogień powstydził się w Babilonie,
przeto młodzieńcy w piecu tańczyli radosnymi nogami jak na łące i
radując się śpiewali: Błogosławiony jesteś, Boże ojców naszych.

Ty, który przekraczasz czas, okazałeś się w czasie noszącym ciało, i
nasze czasowe namiętności uleczasz ze względu na łaskawość, w czasie
wstrzemięźliwości, podczas której leży przed nami ten Boży krzyż,
uświęcający nas.

Śpiewamy, wysławiamy i kłaniamy się, wywyższamy Twoje panowanie,
Panie, albowiem dałeś nam, Twoim sługom, Boży krzyż, niewyczerpaną
słodycz, stróża dusz i ciał naszych.

Nie okaż mnie, Panie, w dniu badania poniżonym przez złych, nie odrzuć
zawstydzonego od Twego oblicza, lecz ulituj się i zbaw mnie Twoim
czcigodnym krzyżem, jako najłaskawszy.

Wyobrażając twoją dobroć, krzyżu, Mojżesz osłodził drzewem bardzo
gorzkie wody, bowiem twoją mocą wybawiliśmy się z goryczy żądz. Przeto
obdarz słodyczą nas, ciebie teraz całujących z duchowym
rozrzewnieniem.

Teotokion: Poszerz ciasnotę mego rozumu przez Twoją modlitwę,
Władczyni, niszczącą wszystkie ataki wroga, i skieruj mnie na ciasną
drogę, abym szedł ku przestrzeni życia, Matko Boże.

Pieśń 8

Hirmos: Siedmiokroć rozpalił piec chaldejski prześladowca z wrogości
dla pobożnych, mocą zaś lepszą zbawieni widząc to, do Stwórcy i
Wybawiciela wołali: Dzieci błogosławcie, kapłani zaśpiewajcie, ludzie
wywyższajcie na wszystkie wieki.

Boży Elizeusz wyciągnął niegdyś z rzeki przy pomocy drzewa siekierę,
przewidując z daleka ciebie, najczcigodniejszy krzyżu, bowiem z
głębiny oszustwa zostaliśmy przez ciebie podniesieni do wiary, stając
się godnymi zobaczyć dzisiejszy dzień i z wiarą kłaniać się tobie,
otrzymując zbawienie.

Z daleka wyobrażał ciebie, czcigodny krzyżu, Jakub w okazanych
błogosławieństwach, my zaś w łasce staliśmy się godni zobaczyć ciebie,
z wiarą niezachwianą przystępujemy wszyscy i dotykając otrzymamy
obfite błogosławieństwo, światłość, zbawienie i odpuszczenie grzechów.

Wybieliwszy się dobrymi czynami, przystąpmy w połowie okresu
wstrzemięźliwości weseląc się, i ucałujmy z wiarą krzyż Pański,
albowiem kierowani jego mocą spełnimy bieg w dobrym upodobaniu i
oświecani osiągniemy Bożą mękę.

Chwała. Triadikon: Jednej natury, niemająca początku, współzawsze
będąca, współtronującą, prosta natura rozdziela się bowiem na Osoby,
Ojca niezrodzonego, Syna i Ducha Świętego, niestworzoną Istotę i
Bóstwo wszyscy opiewając śpiewamy: Kapłani błogosławcie, ludzie
wywyższajcie na wszystkie wieki.

I teraz. Teotokion: Widząc Ciebie teraz wiszącego jako łagodnego
Baranka i przez nieprawych przygwożdżonego do krzyża, wołała
Najczystsza: Synu mój niemający początku, wstrząsają mną łkania i
ogarniają mnie bóle macierzyńskie. A my niemilknącymi głosami sławimy
Ją na wszystkie wieki.

Inny hirmos: Pobożne dzieci w ognistym piecu zostały zbawione przez
zrodzenie Bogurodzicy, wtedy zwiastowane przez obraz, a teraz
spełnione. Ono to podnosi wszystkich śpiewających: Wszystkie dzieła
Pańskie, śpiewajcie Panu i wywyższajcie Go na wieki.

Widząc Ciebie niecierpiętliwego cierpiącym, stworzenie współcierpiało
z Tobą, wielce cierpliwy: słońce zgasło, kamienie rozpadły się, cała
ziemia zatrzęsła się, z bojaźnią wołając: Panu śpiewajcie dzieła i
wywyższajcie na wszystkie wieki.

Okrutnym zwierzętom żyjącym w trzcinie zakaż, mój szczodry Boże,
wewnątrz mnie znieważającym, Zbawco, niegodne znoszącemu znieważenie,
Chryste, który trzciną pragnąłeś uleczyć wszystkie niegodne dawne
przestępstwa.

Kiedy pomyślę o Twoim strasznym Sądzie, Sędzio najsprawiedliwszy, drżę
i przerażam się, lękam i płaczę, myśląc o swoich czynach godnych
osądzenia. Przeto błagam Twoje obfite miłosierdzie, Zbawco, aby nie
zostało ono zwyciężone przez mnóstwo moich złości.

Teotokion: Zrodziłam Ciebie bez bólów, przynależę bólom w Twoim
ukrzyżowaniu, płonie moje łono, bowiem zostałeś przygwożdżony
gwoździami i włócznią przebito Twój bok, wielce cierpliwy – wołała
przeczysta Dziewica, którą jako Bogurodzicę zgodnie opiewamy.

Inny hirmos: Wszystkie dzieła Boże.

Niechaj góry rozumnie toczą sprawiedliwość i pagórki niech się weselą,
widząc wielbione drzewo krzyża, które wywyższamy, Chryste, na wieki.

Łaska Twego krzyża budzi bojaźń, bowiem przegania pułki demonów, a
ludziom leje wody uzdrowień, przeto śpiewamy Tobie, Chryste, na wieki.

Błogosławimy Ojca i Syna, i Świętego Ducha, Pana.

Triadikon: Zaśpiewajmy Ojcu niemającemu początku i Synowi ze Świętym
Duchem, Trójcy jednoistotnej, jednaj zasadzie, i Boga wysławiając
pobożnie śpiewamy Jemu na wieki.

I teraz. Teotokion: Wszystkie języki zrodzonych z ziemi śpiewają
Tobie, Dziewico, albowiem zrodziłaś Światłość niedostępną, oświecającą
świat, Chrystusa Boga, którego zawsze wywyższamy na wieki.

Chwała Tobie, Boże nasz, chwała Tobie.

Krańce ziemi radują się z czczenia Twego krzyża, Przyjacielu
człowieka, aniołowie na niebiosach dzisiaj weselą się z nami,
śpiewając Tobie, Chryste, na wieki.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Wszystkie dzieła Boże i całe stworzenie, błogosławcie Pana,
albowiem ludziom z ziemi zajaśniała światłość, oświeciła całą ziemię i
darowała światu życie wieczne, śpiewajcie ludzie i wywyższajcie Go na
wieki.

Pieśń 9

Hirmos: Ulękło się tego niebo i ziemi zadziwiły się krańce, albowiem
Bóg objawił się ludziom w ciele i łono Twoje większe było od nieba,
przeto Ciebie, Bogurodzico, chóry aniołów i ludzi wywyższają.

Uleczyłeś, najłaskawszy, moje rany, niegdyś na krzyżu mając
przygwożdżone gwoździami Twoje ręce i nogi, Królu wszystkich, i
przebity w bok, octem pojony i żółcią, radości wszystkich, słodyczy
chwało, zbawienie wieczne.

Piękniejszy od szafiru i złota, jaśniejący jak słońce jesteś, Boży
krzyżu, leżąc bowiem na tym miejscu i zewsząd otoczony przez budzące
bojaźń moce niebios, promieniami Bożymi Twojej mocy oświecasz cały
świat.

Krzyż jest przystanią strwożonych, przewodnikiem zbłąkanych i
umocnieniem, chwałą Chrystusa, mocą aniołów i proroków, władzą
poszczących, ucieczką wszystkich ludzi. Widząc przeto krzyż leżący
pośrodku, wszyscy całujmy go wstrzemięźliwością.

Gdy masz przyjść na ziemię sądzić świat, który stworzyłeś, Panie,
poprzedzany przez Twoje zastępy anielskie, gdy krzyż zajaśnieje
bardziej od promieni słonecznych, jego mocą ulituj się nade mną i
zbaw, zgrzeszyłem bowiem bardziej od wszystkich ludzi.

Teotokion: Zrodziłam Ciebie, którego przed wiekami zrodził Ojciec, z
mego łona poza zniszczeniem, jakże więc niszczejesz? Ludzie szarpią
Ciebie, Zbawco, i bok przebijają włócznią, nieludzko przygważdżają
ręce i nogi – wołała Najczcigodniejsza, którą godnie wysławiamy.

Inny hirmos: Każdy zrodzony z ziemi niech się rozraduje duchem
oświecany, niech tryumfuje bezcielesnych rozumów natura, wielbiąc
święty tryumf Bogurodzicy, i niech woła: Raduj się, błogosławiona
Bogurodzico, czysta zawsze Dziewico.

Drzewem krzyża zgasiłeś płomień grzechu, Chryste, rozpostarłszy ręce
wybawiłeś ręce bojownika, który niepowstrzymanie wyciągnął ręce, aby
zjeść owoc, a Ty położyłeś kres jego ucieczce po zakosztowaniu,
Chryste wielce miłosierny.

Twoje cierpienie, Chryste, które wszystkim ludziom wytyczyło
niecierpiętliwość, pozwól widzieć w czystości tym, którzy w
beznamiętności kłaniają się Twemu czcigodnemu krzyżowi, odrzucając
nasze grzechy i czyniąc nas synami prawdziwego zmartwychwstania.

Podniósłszy nas upadłych w śmierć, zniszczyłeś waśń Twoim
zmartwychwstaniem i pogodziłeś nas z Twoim Ojcem, za nas wylawszy
Twoją krew, Łaskawco. Przeto Ciebie sławimy jako wszechmocnego Boga
wybawiciela.

Teotokion: Jedyna, która zrodziłaś hipostatyczną Mądrość Bożą, uczyń
mnie mądrym, błagam, abym uniknął rad mędrca zła, zasadzek i oszustw,
Bogurodzico Dziewico nieznająca małżeństwa, znana ucieczko wiernych.

Inny hirmos: Twoje zrodzenie bez nasienia.

Czcigodny krzyż, który otaczają zastępy anielskie, i my kłaniając się
wysławiamy.

Najczcigodniejsze drzewo, przez które zakosztowaliśmy życia,
poprzednio zmarli, wysławiamy krzyż Zbawiciela.

Chwała. Triadikon: Wywyższamy Ojca niemającego początku, Syna
współniemającego początku i Ducha współtronującego, Trójcę Świętą.

I teraz. Teotokion: Matce Oblubienicy Dziewicy wszyscy śpiewamy Tobie,
Czysta, bowiem bez nasienia zrodziłaś Stwórcę.

Chwała Tobie, Boże nasz, chwała Tobie.

Stałem się godnym zobaczenia Ciebie i kłaniania się, sprzyjaj w
uprzedzeniu najświętszej męki, krzyżu Chrystusowy.

Katabasja: Twoje zrodzenie bez nasienia, Bogurodzico czysta, Chrystusa
Boga naszego, wywyższamy w niemilknących pieśniach.

Fotagogikon tonu.

Do psalmów pochwalnych dodajemy isomelos, ton 4:

Badaczu prawdy i znawco spraw ukrytych, Panie, osądziłeś faryzeusza
zwyciężonego przez pychę i usprawiedliwiającego się dobrymi czynami,
zaś celnika, który modlił się z rozrzewnienie, usprawiedliwiłeś z
osądzenia, przeto okaż nas naśladowcami jego pokuty, Ukrzyżowany, i
uczyń godnymi odpuszczenia grzechów, jako Przyjaciel człowieka.

Męczennikom: Któż nie zadziwi się, święci męczennicy, widząc zwycięski
wysiłek, który podjęliście? Albowiem będąc w ciele zwyciężyliście
bezcielesnego wroga, wyznając Chrystusa i uzbroiliście się w krzyż,
przeto okazaliście się godnymi przepędzania demonów i zwycięzcami
barbarzyńców, módlcie się nieustannie o zbawienie dusz naszych.

Chwała, i teraz. Isomelos, ton 8: Dzisiaj Władca stworzenia i Pan
Chwały zostaje przygwożdżony do krzyża i przebity jest Jego bok,
słodycz Kościoła próbuje żółci i octu, koroną z ciernia jest nakrywany
niebo pokrywający obłokami, ubrany zostaje w szatę hańby i
policzkowany ręką uczynioną z gliny, który swoją ręką stworzył
człowieka. Bity jest po plecach, który niebo przyodziewa obłokami.
Przyjmuje oplucie, rany, kpiny i policzkowanie, i wszystko cierpi ze
względu na mnie, osądzonego, Zbawiciel mój i Bóg, aby wybawić świat z
oszustwa jako łaskawy.

Pierwsza godzina i rozesłanie.

Na szóstej godzinie troparion proroctwa, ton 6:

Krzyżowi Twemu kłaniamy się, Władco, i święte Twoje zmartwychwstanie
sławimy.

Prokimenon, Psalm 77, ton 6: A On jest miłosierny, oczyszczał ich
grzechy. Stichos: Ludu mój, słuchaj Prawa mego.

Czytanie Proroctwa Izajasza (29, 13-24).

Tak mówi Pan: Ten lud zbliża się do Mnie tylko w słowach, i sławi Mnie
tylko wargami, podczas gdy serce jego jest daleko ode Mnie. Na próżno
mnie czczą, gdyż uczą ludzkich zwyczajów i nauk, dlatego właśnie Ja
ponowię niezwykłe działanie, aby przesiedlić ten lud i przesiedlę ich.
Zginie mądrość myślicieli, a rozum mędrców zaniknie. Biada tym, którzy
czynią radę w sobie, a nie w Panu! Biada tym, którzy w tajemnicy
czynią radę i czyny ich osnute są ciemnością, którzy mówią: „Kto nas
zobaczy?” i „Kto nas pozna, co czynimy?” Czyż może być garncarz na
równi z gliną stawiany? Czyż może mówić budynek o swym twórcy: „Nie
tyś uczynił mnie”, lub dzieło rzec o tym, co je uczynił: „Nie
uczyniłeś mnie rozumnie?” Czyż nie w krótkim już czasie Liban zamieni
się w ogród, a ogród za bór zostanie uznany? W owym dniu głusi usłyszą
słowa tej księgi, a oczy niewidomych, wolne od mroku i od ciemności,
będą widzieć. Pokorni rozradują się w Panu, i najubożsi ludzie
napełnią się weselem. Zginie nieprawy, z szydercą koniec będzie, i
wycięci będą wszyscy, co czynią nieprawość, którzy słowem przywodzą
drugiego człowieka do grzechu, którzy w bramie stawiają sidła i
odprawiają sprawiedliwego z niczym. Dlatego tak mówi Pan na dom
Jakuba, który odkupił Abrahama: „Odtąd Jakub nie będzie się wstydził
ani odtąd oblicza swego nie zmieni Izrael. Gdy ujrzy bowiem swe
dzieci, dzieło mych rąk, wśród siebie, ogłosi imię moje jako święte.
Wtedy czcić będą Świętego Jakubowego i lękać się Boga Izraela”.

Prokimenon, Psalm 78, ton 5: Pomóż nam, Boże Zbawicielu nasz. Stichos:
Boże, poganie przyszli do dziedzictwa Twego.

Po rozesłaniu godzin ma miejsce adoracja krzyża, po ostatnim
trisagionie. Śpiewamy stichery, ton 2: Przyjdźcie, wierni. Następnie
czcigodny krzyż odnosi się do diakonikonu.

W piątek czwartego tygodnia postu wieczorem.

Do: Panie, wołam do Ciebie, dodajemy dziesięć stichosów i śpiewamy
isomelos, trzy stichery męczennikom, według tonu, i cztery z Menei.

Isomelos, ton 7:

Zniewoliłem żądzami godność mojej duszy, byłem zwierzęciem, nie mogę
spojrzeć na Ciebie, Najwyższy, ale kłaniając się jak celnik, Chryste,
modlę się wołając do Ciebie: Boże, oczyść i zbaw mnie.

Chwała. Za zmarłych, Jana z Damaszku.

I teraz. Teotokion pierwszy według tonu. Wejście. Pogodna Światłości.

Prokimenon, Psalm 79, ton 4: Pasterzu Izraela posłuchaj, Ty, który
kierujesz Józefem jak owcą. Stichos: Który zasiadasz na cherubinach,
objaw się.

Czytanie Księgi Rodzaju (12, 1-7).

Rzekł Pan do Abrama: „Wyjdź z twojej ziemi i z rodu twego, i z domu
twego ojca, i idź do kraju, który ci ukażę. Uczynię bowiem z ciebie
wielki naród, będę ci błogosławił i twoje imię rozsławię, staniesz się
błogosławieństwem. Będę błogosławił tym, którzy ciebie błogosławić
będą, a tych, którzy ciebie będą przeklinać, i ja będę przeklinał.
Przez ciebie pobłogosławione wszystkie ludy ziemi”. Abram udał się w
drogę, jak mu Pan rozkazał, a z nim poszedł i Lot. Abram miał
siedemdziesiąt pięć lat, gdy wyszedł z Charanu. I zabrał Abram z sobą
swoją żonę Saraj, swego bratanka Lota i cały dobytek swój, jaki obaj
posiadali, oraz służbę, którą nabyli w Charanie. I wyruszyli, aby się
udać do ziemi Kanaanu. Gdy zaś przybyli do Kanaanu, Abram przeszedł
przez ten kraj aż do miejscowości koło Sychem, do dębu wysokiego. W
kraju tym mieszkali wówczas Kananejczycy. Pan ukazał się Abramowi i
rzekł: „Twemu potomstwu dam tę ziemię”. Abram zbudował tam ołtarz dla
Pana, który mu się ukazał.

Prokimenon, Psalm 80, ton 4: Radośnie śpiewajcie Bogu, wspomożycielowi
naszemu. Stichos: Weźcie harfę i uderzcie w bęben.

Czytanie Księgi Przysłów (14, 15-26).

Człowiek łagodny wierzy każdemu słowu, mądry dochodzi do pokuty. Mądry
boi się i ucieka od zła, a głupi się unosi, czuje się pewnym i łączy
się z nieprawym. Człowiek porywczy postępuje bezmyślnie, a mąż mądry
wiele zniesie. Udziałem głupich jest zło, mądrzy kierują się rozwagą.
Źli chylą czoła przed dobrymi, a nieprawi służą u bram sprawiedliwych.
Przyjaciele znienawidzą ubogich przyjaciół, a bogaci mają wielu
przyjaciół. Kto gardzi ubogimi, ten grzeszy, a kto miłuje ubogich, ten
jest błogosławiony. Ci, którzy knują zło, pobłądzą, a dobrzy czynią
miłosierdzie i prawdę. Czyniący zło nie znają miłosierdzia i wiary, a
czyniący dobro mają miłosierdzie i wiarę. Każdy, kto się troszczy, ma
dostatek, a kto lubi rozkosze i beztroskę, będzie biednym. Koroną
mądrych jest ich bogactwo, a życiem głupich zło. Świadek prawdomówny
wybawi ze zła duszę swoją, a oszust rozszerza kłamstwo. W bojaźni Pana
jest pewna nadzieja, dla synów swoich jest On umocnieniem.
