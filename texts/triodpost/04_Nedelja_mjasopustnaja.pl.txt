Niedziela mięsopustna.

W sobotę wieczorem na nieszporach, po psalmie wstępnym zwykła
recytacja Psałterza.

Do Panie, wołam do Ciebie, dodajemy dziesięć sticher i śpiewamy z
Oktoechosu trzy stichery zmartwychwstania i trzy Anatoliosa oraz dwie
z Triodionu, ton 6:

Prosomion: Całą odłożywszy.

Gdy zechcesz przyjść sprawować sąd sprawiedliwy, Sędzio
najsprawiedliwszy, siedząc na tronie swojej chwały, rzeka ognista
przed Twój tron sprowadzi przerażonych wszystkich ludzi, a przy Tobie
stoją moce niebios, ludzie pełni strachu są sądzeni z tego, co każdy
uczynił, wtedy nas oszczędź i uczyń godnymi udziału zbawionych, jako
łaskawy, z wiarą błagamy Ciebie.

Księgi zostaną otworzone, ukazane będą czyny ludzi wobec Trybunału,
który jest nie do wytrzymania, zagrzmi zaś cały padół płaczu strasznym
zgrzytaniem i płaczem, widząc wszystkie grzechy i na męki wieczne
kierowanych Twoim Sądem sprawiedliwym, i na próżno płaczących,
Szczodry. Przeto błagamy Ciebie, Dobry: Oszczędź nas, śpiewających
Tobie, jedyny wielce miłosierny!

Zagrzmią trąby i opustoszeją groby, drżąca ze strachu zmartwychwstanie
cała ludzka natura, a ci, co dobrze czynili, w radości radują się,
czekając na otrzymanie nagrody. Grzesznicy zaś drżą, gorzko płacząc na
męki posyłani i rozłączani z wybranymi. Panie Chwały, ulituj się nad
nami jako dobry i uczyń godnymi udziału tych, którzy Ciebie ukochali.

Płaczę i łkam, gdy w zmysły przyjmę ogień wieczny, ciemność zewnętrzną
i nieogarnioną przepaść, okrutnego robaka, nieustanne zgrzytanie
zębów, bóle bez miary przeznaczone dla grzeszników, którzy Ciebie,
Najłaskawszego, zagniewali złymi zwyczajami, z których jedynym i
pierwszym jestem ja, nieszczęsny, lecz Ty, Sędzio, zbaw mnie
miłosierdziem Twoim jako łaskawy.

Chwała. Ton 8: Gdy postawione zostaną trony i otwarte księgi, a Bóg na
sąd zasiądzie, o jakiż strach wtedy przy aniołach stojących w bojaźni
i ognistej rzece, porywającej wszystkich! Cóż uczynimy wtedy w
licznych grzechach winni ludzie? Gdy usłyszymy wołającego:
„Błogosławieni Ojca, chodźcie do królestwa”, grzeszni zaś będą
odsyłani na mękę, któż zniesie te straszne słowa? Jednak jedyny
Przyjacielu człowieka, Zbawco, Królu wieków, jeśli nawet przed końcem
życia nie zdążymy nawrócić się przez pokutę, zmiłuj się nad nami.

I teraz. Teotokion pierwszy według tonu. Wejście. Pogodna Światłości.

Prokimenon: Pan zakrólował.

I ciąg dalszy.

Na litii: Chwała. Isomelos, ton 7:

Rozumiejąc przykazania Pańskie tak będziemy żyli: głodnych nakarmimy,
spragnionych napoimy, nagich przyodziejemy, wędrowców przyjmiemy,
chorych i będących w więzieniach nawiedzimy, aby i do nas rzekł Ten,
który chce sądzić całą ziemię: Przyjdźcie, błogosławieni Ojca mego,
odziedziczcie przygotowane wam królestwo.

I teraz. Pod dach Twój, Władczyni, przybiegamy, wszyscy zrodzeni z
ziemi, wołając do Ciebie: Bogurodzico, nadziejo nasza, wybaw nas z
niezliczonych grzechów i zbaw nasze dusze.

Do stichownie dodajemy stichery Oktoechosu, według alfabetu.

Chwała. Ton 8: Biada mi, omroczona duszo, jak długo jeszcze nie
odejdziesz od zła? Jak długo będziesz płakać zrozpaczona? Dlaczego nie
pomyślisz o strasznej godzinie śmierci? Dlaczego nie drżysz cała,
myśląc o budzącym bojaźń Sądzie Zbawiciela? Cóż bowiem odpowiesz, albo
co rzekniesz? Czyny Twoje stoją, aby ciebie oskarżyć, czyny oskarżają
oszczercę. Nastał, o duszo, ostateczny czas, biegnij, uprzedź, z wiarą
zawołaj: Zgrzeszyłem, Panie, zgrzeszyłem przed Tobą! Znam jednak,
Przyjacielu człowieka, łaskawość Twoją, Dobry Pasterzu, obyś nie
rozłączył mnie ze stojącymi po Twojej prawicy, ze względu na wielkie
Twoje miłosierdzie.

I teraz. Teotokion: Błogosławiona jesteś. Troparion apolitykon:
Bogurodzico Dziewico, raduj się,

trzy razy. I dalszy porządek czuwania. I bywa czytanie z Dziejów
Apostolskich.

Na jutrzni,

Bóg i Pan według tonu troparionu Oktoechosu. Troparion
zmartwychwstania i teotokion, zwykła recytacja Psałterza. Czytamy
słowo Teologa o umiłowaniu ubóstwa, podzielone na trzy części i
zaczynające się od słów: Mężowie i bracia, i współsłudzy. Polijelejos.
Anabatmi według tonu. Prokimenon i Ewangelia jutrzni według
kolejności. Psalm 50. Chwała. Ton 8: Dawco życia, otwórz mi bramę
pokuty. I teraz. Teotokion: Bogurodzico, skieruj mnie na ścieżki
pokuty. Także ton 6: Zmiłuj się nade mną, Boże, według wielkiego
miłosierdzia Twego oraz Gdy myślę, nieszczęsny, o mnóstwie
popełnionych przeze mnie złych czynów.

Kanon zmartwychwstania i Bogurodzicy na 6 oraz Triodionu na 8.

Kanon, poemat kyr Teodora Studyty, ton 6.

Pieśń 1

Hirmos: Wspomożyciel i obrońca stał się moim zbawieniem, to mój Bóg i
wysławię Go, Bóg ojca mego i wywyższę Go, chwalebnie bowiem się
wysławił.

Z lękiem myślę o strasznym dniu niewypowiedzianego Twego przyjścia,
lękam się widząc, że w tym dniu zasiądziesz sądzić żywych i martwych,
Boże mój wszechmogący.

Gdy przyjdziesz, Boże, z miriadami i tysiącami aniołów, zastępów
niebieskich, i mnie nieszczęsnego uczyń godnym spotkania Ciebie,
Chryste, na obłokach.

Idź, przyjmij tę godzinę i dzień, duszo moja, gdy Bóg jawnie nadejdzie
i płacz, łkaj, abyś została znaleziona czystą w godzinie badania.

Przeraża mnie i straszy niegasnący ogień Gehenny, robak okrutny,
zgrzytanie zębów, ale przebacz mi, odpuść, Chryste, i uczyń godnym
stania wśród Twoich wybranych.

Niech i ja nieszczęsny usłyszę Twój upragniony głos, wzywający
świętych Twoich do radości, i znajdę niewypowiedzianą słodycz
królestwa niebieskiego.

Nie wchodź ze mną w sąd, ważący moje czyny, badający słowa i
poprawiający dążenia, ale łaską Twoją odrzucając moje grzechy, zbaw
mnie, Wszechmocny.

Chwała. Triadikon: Trójhipostatyczna jedności, najwyższa Władczyni
wszystkich, najdoskonalszy przedpoczątku, sama nas zbaw, Ojcze, Synu i
Duchu Najświętszy.

I teraz. Teotokion: Któż rodzi Syna niezasianego prawem ojca? To Jego
rodzi Ojciec bez Matki, przesławny cud! Ty bowiem zrodziłaś, Czysta,
Boga i zarazem człowieka.

Katabasja: Wspomożyciel i obrońca.

Pieśń 3

Hirmos: Na niewzruszonej opoce Twoich przykazań, Chryste, umocnij moje
myśli.

Pan nadchodzi i któż zniesie Jego bojaźń? Któż pojawi się przed Jego
obliczem? Bądź jednak gotowa, o duszo, na spotkanie.

Uprzedźmy płaczem, pojednajmy się z Bogiem przed końcem życia,
straszny bowiem jest sąd, na którym wszyscy staniemy obnażeni.

Zmiłuj się, Panie, zmiłuj się nade mną, wołam do Ciebie, gdy
przyjdziesz z aniołami Twymi oddać wszystkim według ich uczynków.

Jakże zniosę nieznośny gniew Twego sądu, Panie, skoro przestąpiłem
Twoje przykazanie? Oszczędź jednak, oszczędź mnie w godzinie sądu.

Nawróć się, westchnij duszo nieszczęsna, zanim święto życia osiągnie
kres, zanim nie zostaną zamknięte drzwi komnaty weselnej.

Zgrzeszyłem, Panie, jak nikt inny z ludzi nie zgrzeszył, zgrzeszyłem
bardziej niż człowiek, na sądzie miłosierny bądź dla mnie, Przyjacielu
człowieka.

Chwała. Triadikon: Trójca prosta, niestworzona, nieznająca początku
natura w Trójcy sławiona w Hipostazach, zbaw nas, z wiarą kłaniających
się Twemu panowaniu.

I teraz. Teotokion: Wydałaś, Najświętsza, bez nasienia zrodzeniem
Twoim żywe Słowo, wcielone w Twoim łonie bez zmiany, chwała, Matko
Boża, Twemu zrodzeniu.

Katabasja: Na niewzruszonej opoce.

Katyzma poetycka, ton 6: Myślę o dniu strasznym i płaczę nad złymi
mymi czynami: jak odpowiem nieśmiertelnemu Królowi? Z jakąż odwagą
wejrzę na Sędziego, marnotrawny? Łaskawy Ojcze, Synu Jednorodzony,
Duchu Święty, zmiłuj się nade mną.

Chwała. W dolinie płaczu, na miejscu, które wyznaczyłeś, gdy
zasiądziesz sprawować sąd sprawiedliwy, nie wyjaw moich tajemnic, ani
nie zawstydzaj mnie wobec aniołów, Miłosierny, lecz oszczędź mnie,
Boże, i zmiłuj się nade mną.

I teraz. Teotokion: Nadziejo świata, łaskawa Bogurodzico Dziewico,
błagam Twoje jedyne budzące bojaźń orędownictwo: Zlituj się nad ludźmi
łatwo narażonymi na pokusy, ubłagaj miłosiernego Boga, aby wybawił
dusze nasze z wszelkiego kary, jedyna błogosławiona.

Pieśń 4

Hirmos: Usłyszał prorok o przyjściu Twoim, Panie, i uląkł się, że Ty
chcesz urodzić się z Dziewicy i objawić się ludziom, i powiedział:
Usłyszałem wieść od Ciebie i uląkłem się, chwała mocy Twojej, Panie.

Duszo czuwaj, nadszedł bowiem dzień, gdy sąd już jest przy drzwiach,
na którym królowie są razem z książętami, bogaci i ubodzy zostają
zgromadzeni i każdy człowiek otrzyma zapłatę zgodnie ze swymi czynami.

W swojej godności mnich i hierarcha, stary i młody, sługa i pan będą
badani, wdowa i dziewica umocnione, i wszystkim wtedy biada, którzy
nie prowadzili życia niewinnego.

Nieunikniony sąd Twój, wszechwidzący Twój Trybunał, na którym nie
pomoże krasomówstwo, ani sztuka oratorów, czy też obłuda świadków
unikających prawdy, w Tobie bowiem, Bogu wszystkich, wszystko ukryte
staje się jawnym.

Niech nie przejdę do ziemi płaczu, niech nie widzę miejsca ciemności,
Chryste mój Słowie, ani też niech nie zostaną związane moje ręce i
nogi, niech nie zostanę wyrzucony poza komnatę weselną, mając skalaną
szatę niezniszczalności, nieszczęsny.

Kiedy odłączysz grzesznych od sprawiedliwych, sądząc świat, uczyń mnie
jedną z Twoich owieczek, oddzielając mnie od kozłów, Przyjacielu
człowieka, aby usłyszeć ów błogosławiony Twój głos.

Gdy zacznie się badanie i księgi czynów zostaną otwarte, cóż uczynisz,
o duszo nieszczęsna? Cóż odpowiesz na sądzie, nie mogąc przynieść
Stwórcy Twemu Chrystusowi owoców sprawiedliwości?

Słysząc jęczenie bogacza w mękach płomienia, płaczę i łkam,
nieszczęsny, tak samo godzien osądzenia i modlę się: Zmiłuj się nade
mną, Zbawco świata, w czasie sądu.

Chwała. Triadikon: Syna z Ojca i Ducha sławię, jako ze Słońca światło
i promień, jednego jako Rodzica, drugiego jako Zrodzonego, a trzeciego
według pochodzenia i Pochodzącego, współniemającą początku Boską
Trójcę, wielbioną przez wszystkie stworzenia.

I teraz. Teotokion: Dziewica Dziecię zrodziła i czystość zachowała,
czystą okazała się po zrodzeniu Boga i człowieka w jednej Osobie,
przeto cud Twój, Dziewico Matko, zdumiewa wszelkie ucho i wyobraźnię.

Katabasja: Usłyszał prorok.

Pieśń 5

Hirmos: Czuwającego w nocy oświeć mnie, proszę, Przyjacielu człowieka,
kieruj mnie ku Twoim nakazom i naucz mnie, Zbawco, pełnić wolę Twoją.

Przerażenie niewypowiedziane i strach tam będzie, bowiem przyjdzie Pan
i będzie miał z Nim sprawę każdy z ludzi, i któż nad sobą nie
zapłacze?

Rzeka ognista przeraża mnie i wycieńcza, lękam się zgrzytania zębów i
ciemności otchłani, więc cóż uczynię, aby ułagodzić Boga?

Oszczędź, oszczędź, Panie, sługę Twego, obyś nigdy nie wydał mnie na
okrutne męki złych aniołów, wśród których nie można znaleźć spokoju.

Książęta i wódz są tam razem, bogaty i pozbawiony sławy, wielki i mały
tak samo są sądzeni, biada więc każdemu, kto nie jest przygotowany.

Daruj, odpuść, Panie, i przebacz wszystko, czym Tobie zgrzeszyłem i
nie okaż mnie wobec aniołów osądzonym na ogień i nieskończony wstyd.

Chwała. Triadikon: Opiewam jedną naturę Trójcy, niemającą początku,
niezgłębioną, rządzącą, królewską, najdoskonalszą jedność, Boga i
Światłość, Życie i Stwórcę świata.

I teraz. Teotokion: W Twoim zrodzeniu w sposób nadprzyrodzony, Czysta,
prawo natury zostało przez Ciebie złamane, bowiem bez nasienia rodzisz
Przedwiecznego Boga, z Ojca zrodzonego.

Katabasja: Czuwającego w nocy oświeć mnie.

Pieśń 6

Hirmos: Wezwałem z całego serca ku miłosiernemu Bogu i usłyszał mnie z
otchłani Hadesu, i wyprowadził życie moje ze zniszczenia.

W budzącym bojaźń Twoim przyjściu, Chryste, gdy objawisz się z niebios
i postawione zostaną trony, księgi otwarte, oszczędź, oszczędź wtedy,
Zbawco, stworzenie Twoje.

Tam nikt pomóc nie może, gdy Bóg jest Sędzią, ani gorliwość, ani
podstęp, ani chwała, ani przyjaźń, jedynie moc czynów twoich, o duszo
moja!

Tam razem książę i wódz, ubogi i bogaty, duszo, ani ojciec, ani matka
nie mogą pomóc, ani też brat nie uratuje od osądzenia.

Gdy pomyślę o strasznym badaniu przez Sędziego, duszo, ulęknij się
cała, przygotuj słowo, abyś nie została skazana na wieczne więzy.

Obym nie usłyszał od Ciebie, Panie, słów: „Zabierz, co twoje”,
odrzucany przez Ciebie, ani też: „Idź w ogień przeklętych”, ale obym
usłyszał upragniony głos sprawiedliwych.

Wybaw mnie, Panie, od bram piekła, przepaści i ciemności bez światła,
od otchłani i ognia niegasnącego, i wszelkiej innej męki wiecznej.

Chwała. Triadikon: Opiewam Bóstwo troistej jedności, Ojca i Syna, i
Bożego Ducha, jednej zasady panowanie, rozdzielanej na trzy Osoby.

I teraz. Teotokion: Ty jesteś bramą, przez którą jeden przejdzie,
który wszedł i wyszedł, i nie naruszył kluczy dziewictwa, Jezus
stworzyciel Adama i Syn Twój.

Katabasja: Z całego mego serca wezwałem.

Kontakion, ton 1: Gdy przyjdziesz, Boże, w chwale na ziemię i wszystko
zadrży, rzeka bowiem ognista niesie wszystkich przed Trybunał, księgi
zostają otworzone i tajemnice wyjawione, wtedy wybaw mnie od ognia
niegasnącego i uczyń godnym stania po Twojej prawicy, Sędzio
najsprawiedliwszy.

Ikos: Myśląc o strasznym Twoim sądzie, najłaskawszy Panie, i o dniu
sądu, lękam się i boję, i oskarża mnie sumienie, gdyż masz zasiąść na
Twoim tronie i zacząć badanie, a wtedy nikt nie będzie mógł wymówić
się z grzechów przy prawdzie oskarżającej i wielkiej bojaźni, ogromny
bowiem zaszumi wtedy ogień Gehenny, a grzesznicy zazgrzytają zębami.
Przeto zmiłuj się nade mną przed końcem życia i oszczędź mnie, Sędzio
najsprawiedliwszy.

Synaksarion:

Stichosy: Kiedy sądzić ziemię Sędzio wszystkich zasiądziesz,

„Przyjdźcie” – rzekniesz – i owego głosu i mnie uczyń godnym.

Przez niewypowiedzianą Twoją przyjaźń do człowieka, Chryste Boże,
uczyń nas godnymi usłyszenia Twego upragnionego głosu, zalicz nas do
stojących po Twojej prawicy i zmiłuj się nad nami. Amen.

Pieśń 7

Hirmos: Zgrzeszyliśmy, nieprawie żyliśmy, niesprawiedliwie
postępowaliśmy przed Tobą, nie zachowaliśmy, nie wypełnialiśmy tego,
co nam przykazałeś, lecz nie odrzucaj nas do końca, ojców Boże.

Przypadnijmy i zapłaczmy przed owym sądem, wierni, kiedy niebiosa
zginą, gwiazdy spadną i cała ziemia zachwieje się, abyśmy miłosiernie
odnaleźli w końcu ojców Boga.

Nieuniknione badanie, straszny jest ten sąd, na którym przed Sędzią
nic się nie ukryje, gdzie nie ma komu dać prezentów, wtedy oszczędź
mnie, Władco, i wybaw z wszelkiego Twego strasznego gniewu.

Pan idzie sądzić, któż zniesie Jego widok? Zadrżyj, duszo nieszczęsna,
zadrżyj i przygotuj czyny Twoje, aby litościwie i miłosiernie znaleźć
błogosławionego ojców Boga.

Niegasnący ogień przeraża mnie, gorzkie robaków zgrzytanie, piekło
dręczące dusze straszy mnie, gdyż nie byłem miłym Bogu, lecz Panie,
Panie, przed końcem życia umocnij mnie w Twojej bojaźni.

Przypadam do Ciebie i przynoszę Tobie jako łzy słowa moje:
Zgrzeszyłem, jak nie zgrzeszyła nierządnica i byłem nieprawy, jak nikt
inny na ziemi, lecz ulituj się nad stworzeniem Twoim, Władco, i wezwij
mnie.

Nawróć się, duszo, pokutuj, wyjaw tajemnice, mów do Boga wszystko
widzącego: Ty znasz moje tajemnice, jedyny Zbawco, i sam zmiłuj się
nade mną, jak śpiewa Dawid, z miłosierdzia Twego.

Chwała. Triadikon: Trzech jednej natury i jedność w trzech Osobach
opiewam, Ojca i Syna, i Świętego Ducha, jedną moc, pragnienie i
działanie, jednego Boga Trójświętego i jedno królestwo o jedynej
władzy.

I teraz. Teotokion: Przychodzi z pałacu Twego łona Bóg najpiękniejszy,
jak Król przyodziany przez Boga utkaną purpurą, purpurową tajemnicą
Twojej najczystszej krwi, Oblubienico dziewicza, i króluje nad ziemią.

Katabasja: Zgrzeszyliśmy, nieprawie żyliśmy.

Pieśń 8

Hirmos: Którego niebieskie zastępy sławią i drżą przed Nim cherubini i
serafini, wszystko, co oddycha, i całe stworzenie niech opiewa,
błogosławi i wywyższa na wszystkie wieki.

Gdy myślę, Panie, o spotkaniu Ciebie w strasznym Twoim powtórnym
przyjściu, lękam się Twego odrzucenia, boję się gniewu Twego i od tej
godziny wołam: Wybaw mnie na wieki.

Któż ze zrodzonych z ziemi wytrzyma obecność Twoją, Boga sądzącego
wszystko, Wiecznego i budzącego bojaźń? Wtedy bowiem niegasnący ogień
i robak bardzo zgrzytający przyjmą osądzonych na wieki.

Gdy wezwiesz wszystko, co oddycha, aby razem osądzić, Chryste, wtedy
będzie wielki lęk i wielka potrzeba czynami swymi pomóc sobie na
wieki.

Wszystkich Sędzio, Boże mój i Panie, niech usłyszę wtedy Twój
upragniony głos, niech ujrzę Twoją wielką Światłość, niech zobaczę
Twoje przybytki, niech ujrzę chwałę Twoją, radując się na wieki.

Sprawiedliwy Sędzio i Zbawco, zmiłuj się i wybaw mnie z ognia i
odrzucenia, który słusznie mi się należy na Sądzie, pomóż mi przed
końcem życia cnotą i pokutą.

Gdy zasiądziesz Sędzio jako łaskawy i okażesz budzącą bojaźń chwałę
Twoją, Chryste, o jakiż strach będzie wtedy, piec rozpalony i wszyscy
bać się będą nieuniknionego Twego sądu.

Błogosławimy Ojca i Syna, i Świętego Ducha, Pana!

Triadikon: Jednego Boga w naturze czczę, trzy Hipostazy opiewam
określone i odrębne, ale nie inne, gdyż Bóstwo jest jedno w trzech
Osobach: Ojciec i Syn, i Boży Duch.

I teraz. Teotokion: Z najjaśniejszego Twego łona przyszedł jak
Oblubieniec z komnaty weselnej i zajaśniał Chrystus, będący wielką
Światłością dla pozostających w ciemności, albowiem Słońce
Sprawiedliwości zajaśniawszy, oświeciło ziemię.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Którego niebieskie zastępy sławią.

Pieśń 9

Hirmos: Niewypowiedziane zrodzenie z poczęcia bez nasienia,
niezniszczalny owoc Matki nieznającej męża, zrodzenie bowiem Boga
odnawia naturę, przeto wszystkie pokolenia Ciebie jako Bożą
Oblubienicę-Matkę prawowiernie wywyższają.

Pan idzie grzesznych sądzić, sprawiedliwych zaś zbawić, zapłaczmy i
załkajmy, i poczujmy ów dzień, w którym ujawnione zostaną rzeczy
nieznane i tajemne, ludziom zostanie odpłacone według ich czynów.

Przerażony i drżący był Mojżesz, widząc Ciebie z tyłu, a jakże ja,
nieszczęsny, wytrzymam widząc wtedy Twoje oblicze, gdy przyjdziesz z
niebios? Oszczędź mnie, Szczodry, miłosiernym Twoim spojrzeniem.

Daniel uląkł się godziny badania, ja zaś, nieszczęsny, cóż otrzymam
owego strasznego dnia, nadchodzący Panie? Pozwól mi przed końcem
posłużyć Tobie łaskawie i osiągnąć Twoje królestwo.

Ogień jest przygotowywany, robak przygotowuje się, a także wesele,
chwała, przebaczenie, światłość niezachodząca, radość sprawiedliwych,
któż jest błogosławionym, któż nie zechce uniknąć losu pierwszych i
odziedziczyć królestwo drugich?

Niech mnie nie odrzuci od Twego oblicza, Panie, zapalczywość Twego
gniewu, niech też nie usłyszę głosu przeklinającego i posyłającego w
ogień, ale niech i ja z Twymi świętymi wejdę w radość niezniszczalnego
Twego przybytku.

Rozum jest zraniony, ciało pokryte ranami, duch choruje, słowo
słabnie, życie zamiera, koniec przy drzwiach, przeto nieszczęsna moja
duszo cóż uczynisz, gdy Sędzia przyjdzie wybadać ciebie?

Chwała. Triadikon: Jedynego jedyny Rodzicielu, Jednorodzonego Syna
Ojcze, i jedyny jedynej światłości światłość jaśniejąca, i jedyny
jeden jedynego Boga Święty Duchu, Pan zaiste będący. O Trójco jedyna
święta! Zbaw mnie, błogosławiącego Ciebie!

I teraz. Teotokion: Cud Twego zrodzenia zadziwia mnie, Najczystsza,
jak Nieogarnionego poczynasz bez nasienia? Powiedz, jak będąc Dziewicą
rodzisz jako Matka? Jak przyjmujesz Go z wiarą w nadprzyrodzony sposób
i kłaniasz się Zrodzonemu, gdyż co zechce, może uczynić.

Katabasja: Niewypowiedziane zrodzenie.

Eksapostilarion:

Prosomion: Z uczniami wejdźmy.

Gdy myślę o strasznym dniu sądu i niewypowiedzianej Twojej chwały,
Panie, drżę cały i trzęsąc się ze strachem wołam: Gdy przyjdziesz na
ziemię, Chryste Boże, sądzić wszystko w chwale, wybaw mnie od
wszelkiej męki i uczyń, Władco, godnym stania po Twojej prawicy.

Chwała. Inny eksapostilarion:

Prosomion: Niewiasty, usłyszcie.

Oto nadchodzi dzień Pana Wszechwładcy i któż zniesie strach owego
przyjścia? Jest to bowiem dzień zapalczywości i rozpalonego pieca,
dzień, w którym Sędzia zasiądzie i odpłaci każdemu według jego czynów.

I teraz. Teotokion: Gdy myślę o czasie badania i strasznego przyjścia
Przyjaciela człowieka, Władcy, cały drżę i narzekam, wołając do
Ciebie: Sędzio mój najsprawiedliwszy i jedyny wielce miłosierny, dla
modlitw Bogurodzicy przyjmij mnie, kajającego się.

Do psalmów pochwalnych dodajemy cztery stichery zmartwychwstania z
Oktoechosu

i jeden Anatoliosa oraz cztery Triodionu, ton 6. Isomelosy:

Stichos: Wszystko, co oddycha, niechaj chwali Pana!

Myślę o owym dniu i godzinie, gdy wszyscy mamy nadzy i jako osądzeni
stanąć przed nieprzekupnym Sędzią, wtedy trąba głośno zabrzmi i
zatrzęsą się fundamenty ziemi, wszyscy martwi powstaną z grobów,
wszyscy będą w tym samym wieku, tajemnice wszystkich jawne będą przed
Tobą, załkają, zapłaczą i odejdą w nigdy niegasnący ogień zewnętrzny,
a w radości i weselu orszak sprawiedliwych wejdzie do przybytku
niebieskiego.

Stichos: Wysławiać będę Ciebie, Panie, całym sercem moim, opowiem
wszystkie cuda Twoje.

O, jakaż wtedy będzie straszna godzina i przerażający dzień, gdy
Sędzia zasiądzie na budzącym bojaźń tronie! Księgi zostaną otwarte i
czyny zdemaskowane, tajemnice ciemności zostaną okazane, aniołowie
biegają z pośpiechem, zbierając wszystkie narody. Przyjdźcie,
usłyszcie królowie i książęta, słudzy i wolni, grzesznicy i
sprawiedliwi, bogaci i ubodzy, że nadchodzi Sędzia chcąc sądzić cały
świat. Któż wytrzyma przed Jego obliczem, gdy aniołowie staną
demaskując czyny, zamiary i myśli, będące w nocy i za dnia? O, jakiż
to będzie czas! Zanim jednak nadejdzie koniec, usilnie staraj się,
duszo, wołając: Boże, nawróciwszy zbaw nas, jako jedyny łaskawy!

Ton 8. Stichos: Rozweselę się i rozraduję w Tobie, będę śpiewał
imieniu Twemu, Najwyższy.

Prorok Daniel był mężem pragnień i widząc Boże zrządzenia tak wołał:
Sędzia zasiądzie i księgi zostaną otwarte. Zważ, duszo moja, czy
pościsz? Bliźnim twoim nie pogardzaj. Czy powstrzymujesz się od
pokarmów? Brata twego nie osądzaj, abyś nie została odesłana w ogień i
spłonęła jak wosk, ale aby bez przeszkód Chrystus wprowadził cię do
swego królestwa.

Ton 1. Stichos: Powstań, Panie Boże mój, niech wzniesie się ręka
Twoja, nie zapominaj na zawsze o ubogich Twoich.

Oczyśćmy się uprzedzająco, bracia, dla królowej cnót, oto bowiem
przyjdzie, ofiarując nam bogactwo darów, utulając porywy żądz i
jednając grzeszników z Władcą. Przeto z radością Ją przyjmijmy,
wołając do Chrystusa Boga: Powstały z martwych, zachowaj nas
nieosądzonymi i wysławiającymi Ciebie, jedynego Bezgrzesznego!

Chwała, i teraz. Błogosławiona jesteś. Wielka doksologia, ektenie i
rozesłanie. Także zwykła litia w narteksie, w czasie której śpiewamy:
Chwała, i teraz. Stichera Ewangelii. Dodajemy także pierwszą godzinę,
podczas której czytamy słowo katechetyczne świętego ojca naszego
Teodora Studyty. Na Liturgii typika i błogosławieństwa według tonu na
sześć i z kanonu Triodionu pieśń szósta na cztery. Prokimenon, ton 3:
Pan nasz jest wielki i wielka jest moc Jego, a mądrość Jego jest bez
miary. Stichos: Chwalcie Pana, bowiem dobry jest psalm. Lekcja z Listu
do Koryntian, perykopa 140. Alleluja, ton 8: Przyjdźcie, rozradujmy
się w Panu, zakrzyknijmy Bogu, Zbawicielowi naszemu. Stichos:
Uprzedźmy oblicze Jego w wyznaniu i w psalmach zakrzyknijmy Mu.
Ewangelia według Mateusza, perykopa 106. Koinonikon: Chwalcie Pana z
niebios, chwalcie Go na wysokościach. Drugi: Radujcie się,
sprawiedliwi, w Panu, prawym przynależy chwała.
