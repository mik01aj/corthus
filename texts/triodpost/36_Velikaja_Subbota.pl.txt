W Świętą i Wielką Sobotę,

uderzamy na jutrznię o siódmej godzinie nocy. Jutrznię zaczynamy
jak zwykle.

Po sześciu psalmach ektenia wielka.

Po: Bóg i Pan, troparion, ton 2:

Dostojny Józef z drzewa zdjął przeczyste ciało Twoje, całunem
czystym owinął i wonnościami namaściwszy w nowym złożył grobie.

Chwała. Kiedy zstąpiłeś do śmierci, Życie nieśmiertelne, wtedy
otchłań zmartwiała od blasku Twego bóstwa. Kiedy zaś i umarłych
podźwignąłeś z głębin otchłani, wszystkie moce niebios
wołały: „Dawco życia, Chryste Boże nasz, chwała Tobie!”

I teraz. Anioł stanął przy grobie przed niewiastami niosącymi
wonności i zawołał: „Wonności dobre są dla zmarłych, Chrystus
zaś okazał się niedostępny zepsuciu”.

I zaczynamy śpiewać enkomia, każdy stichos z rozrzewnieniem, a
pochwały ogłasza śpiewak, ton 5:

Błogosławiony jesteś, Panie,* naucz mnie Twych przykazań.

Stacja pierwsza:

1 Błogosławieni nieskalani w drodze,* którzy chodzą w Zakonie
Pańskim.

Chryste, Ty będąc Życiem złożony zostałeś w grobie, i ulękły
się zastępy anielskie, sławiąc Twoje uniżenie.

2 Błogosławieni badający świadectwa Jego,* szukający Go z całego
serca.

Życie, jakże umierasz? Jakże zamieszkujesz w grobie? Kruszysz
królestwo śmierci i umarłych podnosisz z otchłani.

3 Ci, którzy nie czynią nieprawości,* chodzą drogami Jego.

Wysławiamy Ciebie, Jezusie Królu, czcimy pogrzeb i cierpienia Twoje,
przez które wybawiłeś nas od zniszczenia.

4 Ty nakazałeś* przykazania Twoje pilnie zachowywać.

Jezusie, wszystkich Królu, Ty wyznaczyłeś granice ziemi, a sam
dzisiaj zamieszkujesz w małym grobie i martwych podnosisz z grobów.

5 Oby skierowały się drogi moje* ku zachowaniu przykazań Twoich.

Królu wszystkich, Jezu Chryste mój! Czegóż poszukując
zstąpiłeś do będących w otchłani, jak nie po to, aby wyzwolić
ludzki rodzaj?

6 Wtedy nie zawstydzę się,* gdy patrzeć będę na wszystkie
przykazania Twoje.

Władca wszystkich widziany jest jako martwy, w nowym grobie złożony
jest Ten, który groby zmarłych uczynił pustymi.

7 Wysławiać będę Ciebie w prawości serca,* ucząc się
sprawiedliwych wyroków Twoich.

Chryste Życie! Zostałeś złożony w grobie, śmiercią Twoją
zniszczyłeś śmierć, i wytoczyłeś życie światu.

8 Przykazania Twoje będę zachowywał,* nie opuszczaj mnie nigdy.

Zostałeś policzony ze złodziejami jako złodziej, Chryste, a
usprawiedliwiłeś nas wszystkich ze złych czynów dawnego kusiciela.

9 Jak młodzieniec zachowa w czystości drogę swoją?* Jeśli zachowa
słowa Twoje.

Piękniejszy od wszystkich ludzi, który upiększył całą naturę,
okazuje się martwym i bez wyglądu.

10 Całym sercem moim szukam Ciebie,* nie daj mi odstąpić od
przykazań Twoich.

Zbawco, jakże otchłań wytrzyma Twoje przyjście? Cierpi skruszona,
zamroczona i oślepiona blaskiem światłości Twojej.

11 W sercu moim ukryłem słowa Twoje,* abym nie zgrzeszył przeciw
Tobie.

Najsłodszy mój Jezu i zbawcza światłości, jakże ukryłeś się w
ciemnym grobie? O niewypowiedziana i nieopisana cierpliwości!

12 Błogosławiony jesteś Panie,* naucz mnie przykazań Twoich.

Z niedowierzaniem patrzy duchowa natura i mnogość bezcielesnych,
Chryste, na nieopisaną tajemnicę i niewypowiedziany pogrzeb Twój.

13 Wargami moimi opowiadam* wszystkie wyroki ust Twoich.

O, budzące bojaźń cuda! O, nowe rzeczy! Dawca mego oddechu niesiony
jest sam bez oddechu i grzebany rękoma Józefa.

14 Na drodze świadectw Twoich raduję się,* jak największym
skarbem.

Chociaż zstąpiłeś do grobu, Chryste, nie odłączyłeś się od
Ojcowskiego łona, co jest zarazem przedziwne i przesławne.

15 W przykazaniach Twoich pogrążę się* i zrozumiem drogi Twoje.

Prawdziwy Królu niebios i ziemi, chociaż zamknąłeś się w małym
grobie, dałeś się poznać całemu stworzeniu Jezusie, jako
Zbawiciel.

16 Przykazań Twoich nauczę się,* nie zapomnę słów Twoich.

Chryste Stwórco, gdy zostałeś złożony w grobie, zadrżały
fundamenty otchłani i otworzone zostały groby ludzi.

17 Odpłać słudze Twemu aby żył* i zachowam słowa Twoje.

Ty, który ziemię trzymasz w dłoni, zmarły ciałem pod ziemią
jesteś teraz trzymany, wybawiając umarłych z niewoli otchłani.

18 Otwórz moje oczy* i zrozumiem cuda nauki Twojej.

Zbawco mój i Życie, po śmierci ze zniszczenia podniosłeś się, i
umarły przyszedłeś do umarłych, złamawszy więzy otchłani.

19 Przechodniem jestem na ziemi,* nie ukrywaj przede mną przykazań
Twoich.

Jak lampa światła teraz ciało Boże kryje się pod ziemią jak w
kryjówce i rozpędza ciemność będącą w otchłani.

20 Umiłowała dusza moja* wyroki Twoje każdego czasu.

Gromadzi się wielość duchowych zastępów, aby wraz z Józefem i
Nikodemem, pogrzebać Ciebie, Nieogarnionego, w małym grobie.

21 Zgromiłeś hardych, przeklęci są ci,* którzy odstępują od
przykazań Twoich.

Jezusie mój, dawco życia, dobrowolnie umarły i złożony pod
ziemią, ożywiłeś mnie, umarłego przez gorzkie przestępstwa.

22 Zdejm ze mnie szyderstwo i wzgardę,* bo strzegę świadectw
Twoich.

Całe stworzenie zmienia się przez Twoją mękę, wszystko bowiem
współczuje Tobie, Słowo, widząc w Tobie swój własny fundament.

23 Chociaż zasiedli książęta i zmawiają się przeciwko mnie,*
sługa Twój rozmyśla o przykazaniach Twoich.

Otchłań wszystko pożerająca przyjąwszy do swego łona kamień
życia, oddaje od wieków pochłoniętych martwych.

24 Gdyż świadectwa Twoje są dla mnie pouczeniem* i rady Twoje są
doradcami moimi.

Chryste, złożony zostałeś w nowym grobie, i odnowiłeś ludzką
naturę, powstawszy mocą Bożą z martwych.

25 Przylgnęła do prochu dusza moja,* zachowaj mnie wedle słowa
Twego.

Panie, zstąpiłeś na ziemię, aby zbawić Adama, i nie znalazłszy
go na ziemi, aż do otchłani zstąpiłeś, poszukując go.

26 Drogi moje opowiedziałem i wysłuchałeś mnie,* naucz mnie
przykazań Twoich.

Słowo, cała ziemia zadrżała z lęku i słońce skryło swe
promienie, kiedy w ziemi ukryta została Twoja wielka światłość.

27 Drogę przykazań Twoich daj mi zrozumieć,* a rozpamiętywać
będę cuda Twoje.

Zbawco, jako człowiek umierasz dobrowolnie, jako Bóg zaś umarłych
podnosisz z grobów i z głębi grzechu.

28 Dusza moja ustaje od smutku,* umocnij mnie w słowach Twoich.

O Jezusie, skrapiając Ciebie łzami macierzyńskimi, Dziewica
wołała: „Jakże pogrzebię Ciebie, Synu?”

29 Drogę niesprawiedliwości oddal ode mnie,* i prawem Twym zmiłuj
się nade mną.

Jak pszeniczne ziarno zstąpiłeś w otchłanie ziemi, i wydawszy
wielokrotny owoc, podniosłeś ludzi pochodzących od Adama.

30 Drogę prawdy wybrałem,* i wyroków Twych nie zapomniałem.

Teraz pod ziemię skryłeś się jako słońce, i nocą śmierci
zostałeś okryty, ale zajaśniałeś, najjaśniejszy Zbawco.

31 Przylgnąłem do świadectw Twoich,* Panie, nie zawstydzaj mnie.

Zbawco, jak słoneczny krąg pokrywa księżyc, i Ciebie teraz zakrył
grób, zmarłego cielesną śmiercią.

32 Drogą przykazań Twoich pobiegnę,* gdy serce moje rozszerzysz.

Chrystus Życie zakosztował śmierci, śmiertelnych uwolnił od
śmierci i wszystkim teraz daje życie.

33 Ukaż mi, Panie, drogę ustaw Twoich,* a będę jej strzegł do
końca.

Dawno temu Adam umarł z zawiści diabła, a teraz przywracany jest do
życia przez śmierć Twoją, Nowego Adama, Zbawco, w ciele
objawionego.

34 Daj mi zrozumienie, a zachowywać będę Prawo Twoje* i strzec go z
całego serca.

Duchowe zastępy, widząc Ciebie dla nas wyciągniętego martwego,
ulękły się i okryły skrzydłami, Zbawco.

35 Skieruj mnie na ścieżkę przykazań Twoich,* bo w nich
upodobałem sobie.

Józef zdjąwszy Ciebie martwego z drzewa, Słowo, złożył teraz w
grobie, ale powstań zbawiając wszystkich jako Bóg.

36 Skłoń serce moje do świadectw Twoich,* a nie do żądzy zysku.

Zbawco, Ty byłeś radością aniołów, a teraz stałeś się
przyczyną ich smutku, w ciele widziany jako martwy bez oddechu.

37 Odwróć oczy moje, aby nie patrzyły na marność,* w drodze
Twojej żyw mnie.

Podniesiony zostałeś na drzewie i podnosisz żyjących ludzi.
Będąc zaś pod ziemią, leżących pod nią wskrzesiłeś.

38 Postaw słudze Twemu słowo Twoje* ku bojaźni Twojej.

Zbawco, jak lew zasnąłeś w ciele, jako młode lwiątko powstajesz z
martwych, odrzuciwszy cielesną starość.

39 Odwróć pohańbienie moje, którego się lękam,* bo wyroki Twoje
są dobre.

Ty wziąłeś żebro Adama i stworzyłeś z niego Ewę, a mając
przebity bok, wytoczyłeś z niego oczyszczające zdroje.

40 Oto pragnę przykazań Twoich,* w sprawiedliwości Twej zachowaj
życie moje.

Dawniej zabijany był baranek jako obraz tajemnicy, Ty zaś jawnie
zostałeś zabity, Łaskawy Zbawco, i całe stworzenie oczyściłeś.

41 Niech przyjdzie na mnie zmiłowanie Twoje, Panie,* zbawienie Twoje
wedle słowa Twego.

Któż, zaprawdę, wyjaśni nowe i budzące bojaźń zdarzenie?
Rządzący stworzeniem dzisiaj podejmuje cierpienie i umiera za nas.

42 I dam odpowiedź tym, którzy ze mnie szydzą,* bo ufam słowom
Twoim.

„Skarbnica życia jakże może być widziana martwą” – z
lękiem wołali aniołowie – „jakże w grobie zamykany jest
Pan?”

43 Nie odejmuj nigdy od ust moich słowa prawdy,* bo w wyrokach Twoich
pokładam nadzieję.

Zbawco, z Twego boku przebitego włócznią, jak z życia kapiesz
zbawiające mnie życie i ożywiasz mnie nim.

44 I zachowam Prawo Twoje zawsze,* na wieki i na wieki wieków.

Jezu, rozciągnięty na drzewie, zgromadziłeś ludzkość, w bok zaś
przebity wszystkim wytaczasz życiodajne przebaczenie.

45 I będę chodził wolną drogą,* bo przykazań Twoich
pożądałem.

Zbawco, dostojny Józef dokonuje czynu niepojętego, grzebie Ciebie
godnie, jako martwego, i lęka się Twej budzącej bojaźń postaci.

46 I będę mówił o świadectwach Twych przed królami,* i nie
zawstydzę się.

Jezu, pod ziemię dobrowolnie zstąpiłeś jako martwy i z ziemi na
niebo podnosisz upadłych ludzi.

47 Będę uczył się przykazań Twoich,* które bardzo umiłowałem.

Jezu, chociaż jako martwy byłeś widziany, ale żywy jako Bóg z
ziemi na niebo podnosisz upadłych ludzi.

48 Podniosę ręce moje ku przykazaniom Twoim,* które umiłowałem.

Chociaż byłeś widziany jako martwy, ale żywy jako Bóg ożywiłeś
umarłych ludzi, uśmierciwszy mego zabójcę.

48a I będę rozmyślał* o przykazaniach Twoich.

O radości owa! O obfita słodyczy! Napoiłeś nią będących w
otchłani, w mrocznych głębinach zajaśniała światłość.

49 Wspomnij na obietnicę Twoją daną słudze Twemu,* w której
dałeś mu nadzieję.

Kłaniam się męce, opiewam pogrzeb, wysławiam Twoje panowanie,
Przyjacielu człowieka, przez które zniszczalnych wyzwoliłeś z
cierpień

50 To mnie pocieszy w nieszczęściu moim,* bowiem słowo Twoje daje
mi życie.

Chryste, na Ciebie obnażono miecz, ale oto miecz mocnego zostaje
skruszony, i odwraca się miecz edeński.

51 Pyszni przekraczają bardzo Prawo,* od Prawa Twego nie
odstąpiłem.

Owieczka widząc Baranka zabijanego, mieczem przebodzona płakała,
pobudzając do płaczu całą owczarnię.

52 Wspominam wyroki Twoje odwieczne, Panie,* i to pociesza mnie.

Chryste, chociaż w grobie zostałeś pogrzebany, chociaż zstępujesz
do otchłani, to jednak opróżniłeś groby i obnażyłeś otchłań.

53 Ból ogarnął mnie z powodu grzesznych,* którzy porzucają Prawo
Twoje.

Zbawco, dobrowolnie zstąpiłeś pod ziemię, ożywiłeś umarłych
ludzi i podniosłeś do chwały Ojca.

54 Pieśnią są dla mnie przykazania Twoje* na miejscu
pielgrzymowania mego.

Jeden z Trójcy w ciele haniebną dla nas przecierpiał śmierć,
przeraziło się słońce i zadrżała ziemia.

55 Wspominam w nocy imię Twoje, Panie,* i Prawo Twoje zachowuję.

Jak z gorzkiego źródła pochodzące dzieci z pokolenia Judy, w
głębokim rowie złożyły Jezusa, karmiciela i dawcę manny.

56 Tak mi się stało dlatego,* że przykazań Twoich strzegłem.

Sędzia jako sądzony stanął przed sędzią Piłatem i został
skazany na niesprawiedliwą śmierć na drzewie krzyża.

57 Rzekłem: Pan jest moją cząstką,* będę przestrzegał Prawo
Twoje.

Hardy Izraelu, ludu spragniony mordu, cóż uczyniłeś? Uwolniliście
Barabasza, a Zbawiciela wydaliście na krzyż.

58 Modlę się przed obliczem Twoim z całego serca mego,* zmiłuj
się nade mną wedle słowa Twego.

Ręką Twą stworzyłeś Adama z prochu i dla niego stałeś się
człowiekiem według natury i ze swej woli zostałeś ukrzyżowany.

59 Myślę o drogach Twoich* i zwracam nogi moje ku świadectwom
Twoim.

Posłuchawszy słowa Ojca Twego, zstąpiłeś aż do strasznej
otchłani i wskrzesiłeś rodzaj ludzki.

60 Spieszę i nie zwlekam* z zachowaniem przykazań Twoich.

„Biada mi światłości świata! Biada mi światłości moja,
Jezusie upragniony!” – wołała Dziewica, gorzko łkając i
wzywając.

61 Więzy ludzi grzesznych oplotły mnie* i prawa Twego nie
zapomniałem.

Zawistni, żądni mordu i hardzi ludzie, winniście wstydzić się
samego całunu i chusty zmartwychwstałego Chrystusa.

62 O północy wstaję,* aby wyznawać sprawiedliwe wyroki Twoje.

Przyjdź więc podły zabójco, uczniu, okaż mi Twoje złe
usposobienie, przez które stałeś się zdrajcą Chrystusa.

63 Jestem wspólnikiem wszystkich lękających się Ciebie* i
zachowujących przykazania Twoje.

Chcesz się pokazać jako przyjaciel człowieka, zgubny ślepcu i
niewierny, kłamliwie sprzedając drogocenny olejek.

64 Zmiłowania Twego, Panie, pełna jest ziemia,* przykazań Twych
naucz mnie.

Otrzymawszy wyznaczoną cenę za bezcenny olejek niebieski, tym samym,
przeklęty szatanie, zostałeś porażony należną niesławą.

65 Dobrodziejstwo wyświadczyłeś słudze Twemu, Panie,* wedle słowa
Twego.

Jeżeli byłeś przyjacielem ubogich i troszczyłeś się o olejek
rozlany na oczyszczenie duszy, to dlaczego za złoto sprzedajesz
jaśniejącego jak złoto?

66 Dobrodziejstwa i kary, i wiedzy naucz mnie,* bo przykazaniom Twoim
zawierzyłem.

„O Boże Słowo! O radości moja! Jakże zniosę złożenie Ciebie
na trzy dni w grobie? Teraz rozdzierane jest moje macierzyńskie
łono”.

67 Zanim ukorzyłeś mnie, zgrzeszyłem,* ale zachowałem słowo
Twoje.

Dziewica Oblubienica Boża wołała: „Kto mi da łzy i źródło
łez, abym opłakiwała mego słodkiego Jezusa?”

68 Dobry jesteś Panie,* i w dobroci Twojej naucz mnie przykazań
Twoich.

„O góry i pagórki, i tłumy ludzi! Wszyscy zapłaczcie i
szlochajcie ze Mną, Matką Boga waszego”.

69 Przeciw mnie pomnożyła się niesprawiedliwość pysznych,* ja
zaś całym sercem strzegę przykazań Twoich.

„Kiedyż ujrzę Ciebie, Zbawco, Wieczna światłości, radość i
pociechę serca mego?”, gorzko płakała Dziewica.

70 Skwaśniało jak mleko serce ich,* ja zaś w Zakonie Twoim pouczam
się.

Chociaż, Zbawco, przyjąłeś ciosy jak kamień węgielny, to
wytoczyłeś żywą wodę, będąc źródłem życia.

71 Dobrze mi, że ukorzyłeś mnie,* bo nauczyłem się przykazań
Twoich.

Z boku Twego, jak z jednego źródła, wypływa podwójna rzeka, my
zaś gasimy pragnienie i zdobywamy nieśmiertelne życie.

72 Lepszy jest dla mnie Zakon ust Twoich,* niż tysiące złota i
srebra.

Dobrowolnie spocząłeś w grobie jako martwy, ale żyjesz,
Zbawicielu, i jak przepowiedziałeś, przez Twoje Zmartwychwstanie
podnosisz ludzi.

Chwała. Opiewamy Ciebie, Słowo, Boga wszystkich, z Ojcem i Świętym
Duchem, i wysławiamy Twój Boży pogrzeb.

I teraz. Błogosławimy Ciebie, Przeczysta Bogurodzico, i z wiarą
czcimy złożenie na trzy dni w grobie Twego Syna i Boga naszego.

I znowu pierwszą pochwałę oba chóry śpiewają razem:

Chryste, Ty będąc Życiem, złożony zostałeś w grobie, i ulękły
się zastępy anielskie, sławiąc Twoje uniżenie.

Także mała ektenia z ekfonesis: Albowiem błogosławione jest imię
Twoje i wysławione jest Twoje królestwo, Ojca i Syna, i Świętego
Ducha, teraz i zawsze, i na wieki wieków.

Po okadzeniu zaczynamy drugą stację.

Stacja druga:

Lewy chór zaczyna śpiewać troparion:

Godnym jest wysławiać Ciebie, Dawcę życia, któryś na krzyżu
wyciągnął ręce i skruszył wrogą moc.

73 Ręce Twoje uczyniły mnie i ukształtowały,* daj mi zrozumienie i
nauczę się przykazań Twoich.

Godnym jest wysławiać Ciebie, Stwórcę wszystkich, bowiem przez
Twoje cierpienia wybawiliśmy się z wiecznych cierpień i
wyzwoliliśmy się ze zniszczenia.

74 Którzy boją się Ciebie, zobaczą mnie i uradują się,* bo w
słowach Twoich złożyłem nadzieję.

Zbawco, ulękła się ziemia i ukryło się słońce, kiedy Ty,
Niezachodząca Światłości, Chryste, cieleśnie wstąpiłeś do
grobu.

75 Wiem, Panie, że sprawiedliwe są wyroki Twoje,* i żeś mnie
słusznie ukorzył.

Chryste, zasnąłeś naturalnym snem natury w grobie i z ciężkiego
snu grzechu podniosłeś rodzaj ludzki.

76 Niech stanie się miłosierdzie Twoje,* abyś pocieszył mnie
według słowa Twego, danego słudze Twemu.

„Jako jedyna z niewiast bezboleśnie urodziłam Ciebie, Dziecię, a
teraz cierpię boleść, przez Twoje cierpienia nie do wytrzymania”
– mówi Przeczysta.

77 Niech przyjdą na mnie zmiłowania Twoje, i będę żył,* bo Zakon
Twój jest dla mnie pouczeniem.

Zbawco, serafini ulękli się widząc Ciebie w górze nierozdzielnie z
Ojcem i w dole martwego rozciągniętego na ziemi.

78 Niech pohańbieni będą pyszni, bo niesprawiedliwie mnie
gnębili,* ja zaś zagłębię się w przykazania Twoje.

Słowo, rozdziera się zasłona świątyni przy Twoim ukrzyżowaniu i
światła niebieskie skrywają światło, gdy Ty, Słońce,
schowałeś się pod ziemią.

79 Niech zwrócą się ku mnie, którzy boją się Ciebie,* i którzy
znają świadectwa Twoje.

Niebo ulękło się tego widoku: Ten, który na początku jednym
gestem umocnił krąg ziemi, jako człowiek zstąpił pod ziemię bez
oddechu.

80 Niech będzie serce moje nieskalane w przykazaniach Twoich,* abym
nie był zawstydzony.

Ty, który ręką Twą stworzyłeś człowieka, zstąpiłeś pod
ziemię, aby mocą wszechwładną podnieść z upadku rodzaj ludzki.

81 Tęskni do zbawienia Twego dusza moja,* w słowach Twoich
złożyłem nadzieję.

Przyjdźcie, zaśpiewajmy zmarłemu Chrystusowi święte opłakiwanie,
jak dawno temu niewiasty z wonnościami, abyśmy z nimi usłyszeli:
„Radujcie się!”

82 Tęsknią oczy moje do słowa Twego,* i mówię: Kiedyż mnie
pocieszysz?

Słowo, Ty jesteś zaprawdę niewyczerpanym olejkiem. Przeto też
olejek przynoszą Tobie niewiasty z wonnościami jako żyjącemu
martwemu.

83 Gdyż byłem jak miech wysuszony w dymie,* ustaw Twoich nie
zapomniałem.

Chryste, będąc pogrzebanym kruszysz królestwa otchłani, śmiercią
uśmiercasz śmierć i zrodzonych z ziemi uwalniasz ze zniszczenia.

84 Ileż jeszcze dni sługi Twego?* Kiedyż uczynisz sąd nad
prześladującymi mnie?

Mądrość Boża zstępując do grobu rozlewa potoki życia i ożywia
będących w niedostępnych miejscach otchłani.

85 Nieprawi mówią mi słowa pyszne,* nic nie ma nad Prawo Twoje.

„Aby odnowić zdruzgotaną ludzką naturę, zraniony jestem
śmiercią cielesną. Nie drżyj od łkań, Matko moja”.

86 Wszystkie przykazania Twoje są prawdą,* niesłusznie mnie
prześladują, pomóż mi!

Zstąpiłeś pod ziemię, Światło sprawiedliwości, i martwych
podniosłeś jak ze snu, rozpędziwszy wszelki mrok będący w
otchłani.

87 Omalże nie zgładzili mnie z ziemi,* ja zaś nie odstąpiłem od
przykazań Twoich.

Stanowiące zasadę życia ziarno podwójnej natury teraz ze łzami
siane jest w głębi ziemi, ale wyrósłszy świat uczyni radosnym.

88 Wedle miłosierdzia Twego zachowaj me życie* i zachowam
świadectwa ust Twoich.

Uląkł się upadły Adam Boga chodzącego po raju i upadły raduje
się, gdy Bóg zstąpił do otchłani i teraz go podnosi.

89 Na wieki, Panie,* słowo Twoje trwa na wieki.

Tobie, Chryste, ciałem złożonemu w grobie, przynosi ofiarę łez
Twoja Rodzicielka, wołając: „Powstań, Dziecię, jak to
przepowiedziałeś”.

90 Z pokolenia na pokolenie prawda Twoja,* Tyś utwierdził ziemię i
trwa.

Zbawco, Józef w nowym grobie pobożnie grzebiąc Ciebie, śpiewał
Tobie pogrzebowe pieśni, połączone z łkaniem.

91 Wedle wyroków Twoich trwa dzień,* bo wszystko służy Tobie.

Duszę Matki Twojej, widzącej Ciebie, Słowo, gwoździami przybitego
do krzyża, przebijały gwoździe gorzkiego żalu i strzały.

92 Gdyby Prawo Twoje nie było pouczeniem moim,* wtedy zginąłbym
już w nieszczęściu moim.

Widząc Ciebie, słodyczy wszystkich, pojonego gorzkim napojem, Matka
Twoja zraszała oblicze gorzkimi łzami.

93 Na wieki nie zapomnę przykazań Twoich,* bo w nich dałeś mi
życie.

„Zraniona jestem bardzo i płonie moje łono, Słowo, widząc
niesprawiedliwe zabicie Ciebie”, mówi płacząc Przeczysta.

94 Twój jestem, zbaw mnie,* bo przykazań Twoich szukałem.

„Jakże zamknę słodkie Twoje oczy i usta Twoje, Słowo? Jakże
pogrzebię Ciebie, martwego?”, z lękiem wołał Józef.

95 Czekali na mnie grzesznicy aby mnie zgubić,* świadectwa Twoje
zrozumiałem.

Teraz Józef i Nikodem śpiewają zmarłemu Chrystusowi nadgrobne
pieśni, a z nimi śpiewają też serafini.

96 Wszelkiej doskonałości widziałem granicę,* Prawo Twoje szerokie
jest bez miary.

Słońce sprawiedliwości, gdy zstępowałeś pod ziemię, Zbawco,
wtedy księżyc, który zrodził Ciebie, osłabł z bólu,
pozbawiając się Twego widoku.

97 Jakże umiłowałem Zakon Twój, Panie,* przez cały dzień
rozmyślam o nim.

Zbawco, ulękła się otchłań, widząc Ciebie, Dawcę życia,
porywającego jej bogactwo i podnoszącego zmarłych od wieków.

98 Od nieprzyjaciół moich mędrszymi czynią mnie przykazania
Twoje,* bo na wieki są moimi.

Słoneczna światłość świeci w nocy, Słowo, i Ty zajaśniałeś
powstając po śmierci jak z pałacu.

99 Nad wszystkich nauczycieli moich stałem się mądrzejszy,* bo
świadectwa Twoje są dla mnie pouczeniem.

Ziemia przyjąwszy do swego łona Ciebie, Stwórcę, ulękła się i
zadrżała, budząc zmarłych trzęsieniem.

100 Nad starców stałem się mądrzejszy,* bo przykazań Twoich
strzegę.

„Ulęknij się cała ziemio!” — wołali dostojny Józef i
Nikodem, kiedy teraz na nowo namaszczali Ciebie, Chryste,
wonnościami.

101 Od wszelkiej złej drogi powstrzymuję nogi moje,* aby zachować
słowa Twoje.

Zaszedłeś, Twórco światłości, i z Tobą zaszło światło
słońca. Lęk ogarnął stworzenie, głoszące Ciebie Stwórcą
wszystkich.

102 Od wyroków Twoich nie odstąpiłem,* bo ustanowiłeś mi Zakon.

Ulęknij się ziemio, oto kamień wytoczony pokrywa kamień węgielny,
człowiek zaś śmiertelny Boga, jak śmiertelnego, zakrywa teraz w
grobie.

103 Jak słodkie są naszemu podniebieniu słowa Twoje,* słodsze nad
miód ustom moim.

Przeczysta płacząc wołała: „Widząc ucznia, którego
umiłowałeś, i Matkę Twoją, Dziecko, powiedz Twe najsłodsze
polecenie”.

104 Z przykazań Twoich nabyłem mądrość,* dlatego znienawidziłem
wszelką drogę kłamliwą.

Ty, Słowo, jako wieczny Dawca życia, rozciągnięty na krzyżu nie
uśmierciłeś Żydów, ale wskrzesiłeś ich zmarłych.

105 Latarnią dla nóg moich jest prawo Twoje* i światłem na
ścieżkach moich.

Słowo, piękna nie miałeś, ani wyglądu, gdy cierpiałeś, ale
zmartwychwstawszy upiększyłeś ludzi boskimi promieniami.

106 Przysiągłem i postanowiłem* zachować wyroki sprawiedliwości
Twojej.

Gdy zstąpiłeś ciałem do ziemi, Niezachodzący nosicielu
Światłości, słońce pociemniało, nie mogąc znieść tego widoku,
chociaż było jeszcze południe.

107 Udręczony jestem bardzo, Panie,* spraw, abym żył według słowa
Twego.

Zbawco, słońce i księżyc pociemniały, upodabniając się do sług
rozumnych, ubranych w żałobne szaty.

108 Ofiarowania ust moich upodobać racz, Panie,* i wyroków Twoich
naucz mnie.

Setnik zobaczył w Tobie Boga, chociaż i umarłeś, a Józef z
lękiem wołał: „Jakże Ciebie, Boże mój, dotknę rękoma?”

109 Dusza moja zawsze w ręku Twoim,* i Prawa Twego nie zapominam.

Adam zasnął i z boku swego wyprowadza śmierć, Ty zaś teraz
zasnąłeś, Słowo Boże, i wytaczasz ze swego boku życie światu.

110 Zastawili grzesznicy sidło na mnie,* ale od przykazań Twoich nie
odszedłem.

Dobry, zasnąłeś na krótko i ożywiłeś umarłych, a
zmartwychwstając wskrzesiłeś śpiących od wieku.

111 Odziedziczyłem świadectwa Twoje na wieki,* bowiem one są
radością serca mego.

Życiodajna latorośli, zabrana zostałaś z ziemi, ale wytoczyłaś
wino zbawienia. Wysławiam więc Twoją mękę i krzyż.

112 Nakłoniłem serce moje do wypełniania przykazań Twoich,* na
wieki za wdzięczność.

W jakiż sposób duchowe zastępy wytrzymują okrucieństwo oprawców
i wysławiają Ciebie, Zbawco, nagiego, okrwawionego i osądzonego.

113 Przestępców Zakonu znienawidziłem,* Prawo zaś Twoje
umiłowałem.

Zaślubiony, zdeprawowany rodzie żydowski, wiedziałeś przecież o
odbudowie świątyni, dlaczego więc osądziłeś Chrystusa?

114 Pomocą moją i wspomożeniem moim jesteś Ty,* w słowach Twoich
pokładam nadzieję.

W szatę hańby ubrali Stwórcę całego świata, który umocnił
niebo i przepięknie ozdobił ziemię.

115 Odstąpcie ode mnie, nikczemni,* i będę przestrzegał przykazań
Boga mego.

Ty, Słowo, jak pelikan zraniony w Twój bok, ożywiłeś umarłe
dzieci Twoje, tocząc dla nich potoki życia.

116 Wspieraj mnie wedle słowa Twego, a będę żył,* nie zawstydź
mnie w oczekiwaniu moim.

Jozue powstrzymał kiedyś słońce siekąc wrogów, Ty zaś ukrywszy
się, zniszczyłeś księcia ciemności.

117 Pomóż mi, a będę ocalony,* i będę zawsze przestrzegał
przykazań Twoich.

Chryste, nie opuściłeś ojcowskiego łona, Szczodry, i zechciałeś
stać się człowiekiem, i zstąpić do otchłani.

118 Wzgardziłeś wszystkimi, którzy odchodzą od przykazań Twoich,*
bo nieprawe są ich myśli.

Ukrzyżowany został Ten, który na wodach zawiesił ziemię, i bez
oddechu jest teraz w niej składany. Ziemia drży, nie mogąc
wytrzymać tego widoku.

119 Niszczysz wszystkich grzeszników ziemi,* przeto umiłowałem
świadectwa Twoje.

Nie znająca męża łkając woła: „Biada mi, o Synu, którego
miałam nadzieję ujrzeć Królem, a teraz widzę osądzonego na
krzyżu”.

120 Przybij do bojaźni Twojej ciało moje,* bowiem wyroków Twoich
się lękam.

„To Gabriel mi głosił, gdy sfrunął i rzekł, że wieczne jest
królestwo Syna mego Jezusa”.

121 Czyniłem sąd i sprawiedliwość,* nie wydawaj mnie
ciemiężycielom moim.

„Biada, spełniło się proroctwo Symeona, bowiem Twój miecz,
przebił serce moje, Emmanuelu”.

122 Przyjmij sługę Twego w dobrym bycie,* aby nie rzucali na mnie
oszczerstw pyszni.

O Żydzi, powstydźcie się chociaż tych martwych, których
wskrzesił Dawca życia, zabity przez was z zawiści.

123 Oczy moje stęskniły się za zbawieniem Twoim* i za słowem
sprawiedliwości Twojej.

Ulękło się i pomroczyło swoją światłość słońce, widząc
niewidzialną światłość, Ciebie Chryste mój, chowanego w grobie,
i bez oddechu.

124 Uczyń ze sługą Twoim wedle miłosierdzia Twego* i przykazań
Twoich naucz mnie.

Matka Twoja Przeczysta, Słowo, gorzko płakała, gdy widziała w
grobie Ciebie, niewypowiedzianego i przedwiecznego Boga.

125 Sługą Twoim jestem, oświeć mnie,* i poznam świadectwa Twoje.

Matka Twoja niezniszczalna, Chryste, widząc nędzę Twoją, gorzko
płakała i wołała do Ciebie: „Nie opóźniaj się, Życie,
pośród umarłych”.

126 Czas zacząć posługę Panu,* pogwałcili Zakon Twój.

Kiedy otchłań ujrzała Ciebie, nieśmiertelne Słońce chwały,
zadrżała i gorliwie uwolniła więźniów.

127 Przeto umiłowałem przykazania Twoje,* nad złoto i chryzolit.

Teraz widzimy wielką i budzącą lęk tajemnicę, Sprawca życia
podjął śmierć, wszystkich pragnąc ożywić.

128 Przeto wszystkie przykazania Twoje naśladuję,* wszelką drogę
niesprawiedliwości znienawidziłem.

Ulecz ranę boku i niepohamowanie rąk praojców, Władco, przebity w
bok i mający przygwożdżone ręce.

129 Cudowne są świadectwa Twoje,* przeto przestrzega ich dusza moja.

Poprzednio wszyscy syna Racheli opłakiwali w domu, a Syna Dziewicy
opłakuje chór uczniów z Matką.

130 Objawienie słów Twoich oświeca* i rozumnymi czyni dzieci.

Twarz Chrystusa była bita rękoma, a On ręką stworzył człowieka i
skruszył szczękę bestii.

131 Usta moje otwieram i wzdycham,* albowiem pragnę przykazań
Twoich.

Wszyscy wierni sławimy teraz w pieśniach Twoje ukrzyżowanie i
pogrzeb, Chryste, wybawiając się od śmierci przez pogrzeb Twój.

Chwała. Przedwieczny Boże! Współistotne Słowo i Duchu Święty,
umocnij prawosławnych chrześcijan przeciwko wrogom jako Dobry.

I teraz. Przeczysta nieskalana Dziewico, która zrodziłaś Życie,
uśmierz zgorszenia Kościoła i daj pokój jako Dobra.

I znowu oba chóry pierwszą pochwałę:

Godnym jest wysławiać Ciebie, Dawcę życia, któryś na krzyżu
wyciągnął ręce i skruszył wrogą moc.

Także mała ektenia ekfonesis: Albowiem święty jesteś Boże nasz,
który spoczywasz na tronie Cherubinów, i Tobie chwałę oddajemy z
niemającym początku Ojcem Twoim i z Najświętszym, i Dobrym, i
Życiodajnym Twoim Duchem, teraz i zawsze, i na wieki wieków.

I zaczynamy trzecią stację, a kapłan okadza.

Stacja trzecia:

I zaczyna prawy, to znaczy pierwszy chór, ton 3:

Wszystkie pokolenia przynoszą pieśń Twemu pogrzebowi, Chryste mój!

132 Wejrzyj na mnie i zmiłuj się nade mną,* jak zwykłeś czynić
miłującym imię Twoje.

Józef z Arymatei zdjąwszy z krzyża i owinąwszy całunem,
pogrzebał Ciebie w grobie.

133 Krokami moimi kieruj wedle słowa Twego,* niech nie owładnie mną
wszelka nieprawość.

Chryste mój, niewiasty z wonnościami przyszły, pokornie przyniosły
Tobie aromaty.

134 Wybaw mnie od oszustw ludzi,* i zachowam przykazania Twoje.

Przyjdź, całe stworzenie, ofiarujmy Stwórcy pogrzebowe pieśni.

135 Oblicze Twoje rozjaśnij nad sługą Twoim,* i naucz mnie
przykazań Twoich.

Wszyscy wraz z niewiastami z wonnościami Żywego pokornie namaśćmy
jak martwego.

136 Strumienie łez wyprowadźcie oczy moje,* bowiem nie zachowałem
Zakonu Twego.

Józefie po trzykroć błogosławiony, pogrzeb ciało Chrystusa, Dawcy
życia.

137 Sprawiedliwy jesteś, Panie,* i prawe są wyroki Twoje.

Ci, których karmiłeś manną, podnieśli piętę na Łaskawcę.

138 Ustanowiłeś sprawiedliwość,* świadectwa Twoje i prawdę
całkowitą.

Ci, których karmił manną, przynieśli Zbawcy żółć zmieszaną z
octem.

139 Pożera mnie gorliwość Twoja,* bo zapomnieli słów Twoich
wrogowie moi.

O głupoto zabójców proroków, zabijająca Chrystusa.

140 Czyste jest bardzo słowo Twoje* i sługa Twój umiłował je.

Uczeń, jak głupi sługa, sprzedał otchłań mądrości.

141 Chociaż jestem mały i uniżony,* przykazań Twoich nie
zapomniałem.

Judasz fałszywy opuścił Zbawiciela i sam znalazł się w niewoli.

142 Sprawiedliwość Twoja jest sprawiedliwością na wieki,* i Zakon
Twój jest prawdą.

Według Salomona usta nieprawych Żydów są rowem głębokim.

143 Ucisk i utrapienie dosięgły mnie,* przykazania Twoje są moim
pouczeniem.

Na krętych drogach nieprawych Żydów ciernie i sidła.

144 Sprawiedliwe są świadectwa Twoje na wieki,* oświeć mnie i
żył będę.

Józef z Nikodemem grzebią Stwórcę, tak jak grzebie się martwych.

145 Wołam z całego serca mego, wysłuchaj mnie, Panie,* przykazania
Twoje zachowywać będę.

Zbawicielu Dawco życia, chwała mocy Twojej, która zwyciężyła
śmierć.

146 Wołam do Ciebie, zbaw mnie,* i zachowam świadectwa Twoje.

Przeczysta w bólu matczynym płakała, widząc Ciebie, Słowo,
leżącego.

147 Wstaję o świtaniu i wołam,* w słowach Twoich mam nadzieję.

„O, najsłodsza moja wiosno, najsłodsze moje Dziecię! Gdzież
podziało się piękno Twoje?”

148 Oczy moje otwarte o poranku,* aby uczyć się słów Twoich.

Najczystsza Twoja Matka podniosła płacz nad Tobą umarłym, Słowo.

149 Głos mój usłysz, Panie, wedle miłosierdzia Twego,* wedle
wyroku Twego zachowaj życie moje.

Niewiasty z wonnościami przyszły namaścić Chrystusa, Boską
wonność.

150 Zbliżają się, którzy czynią mi nieprawość,* od Zakonu Twego
oddalili się.

Boże mój, Ty śmiercią uśmierciłeś śmierć, Boską mocą
Twoją.

151 Blisko jesteś, Panie,* i wszystkie drogi Twoje są prawdą.

Mądrością Twoją, Boże mój, ujęty jest gorszyciel i zbawia się
zwiedziony.

152 Od dawna poznałem ze świadectw Twoich,* żeś na wieki je
ugruntował.

Na dno otchłani, do studni zniszczenia, zrzucony został zdrajca.

153 Spójrz na nędzę moją i wyzwól mnie,* bo Zakonu Twego nie
zapomniałem.

Ciernie i sidła na drodze trzykroć przeklętego i głupiego Judasza.

154 Osądź moją sprawę i wybaw mnie,* dla słowa Twego zachowaj me
życie.

Synu Boży, Królu wszystkich, giną wszyscy Twoi oprawcy, Słowo.

155 Dalekie jest od grzeszników zbawienie,* bo przykazań Twoich nie
pożądają.

W studni zniszczenia zginą wszyscy mężowie żądni krwi.

156 Zmiłowania Twoje liczne są, Panie,* wedle wyroków Twoich
zachowaj me życie.

Synu Boży, Królu wszystkich, Boże mój, Stwórco mój, jakże
podjąłeś cierpienie?

157 Wielu jest prześladowców i dręczycieli moich,* od świadectw
Twoich nie odszedłem.

Owieczka widząc baranka powieszonego na drzewie, wołała.

158 Widziałem odstępców i miałem ich w obrzydzeniu,* bowiem słów
Twoich nie zachowali.

Józef z Nikodemem grzebie życiodajne ciało.

159 Patrz, przykazania Twoje umiłowałem, Panie,* wedle miłosierdzia
Twego zachowaj życie moje.

Dziewica wołała, tocząc gorące łzy, przebita w sercu.

160 Osnową słów Twoich prawda* i na wieki każdy wyrok
sprawiedliwości Twojej.

„Światło mych oczu, najsłodsze moje Dziecię, jakże Ty zakryty
teraz zostajesz w grobie?”

161 Książęta ścigają mnie bez powodu,* i przed słowami Twoimi
drży serce moje.

„Matko, nie płacz, cierpię, aby uwolnić Adama i Ewę”.

162 Raduję się słowy Twoimi,* jak ten, kto znalazł zdobycz
wielką.

„Synu mój, wysławiam Twoje bezgraniczne miłosierdzie, dla
którego tak cierpisz”.

163 Kłamstwo znienawidziłem i brzydzę się nim,* Zakon zaś Twój
umiłowałem.

Zostałeś napojony octem i żółcią, Szczodry, niszcząc grzech
dawnego zakosztowania.

164 Siedem razy na dzień wysławiam Ciebie,* dla wyroków
sprawiedliwych Twoich.

Zostałeś przygwożdżony na krzyżu, Ty, który dawno temu słupem
obłoku okryłeś lud Twój.

165 Pokój obfity miłującym Zakon Twój,* nie zgorszą się nigdy.

Zbawco, niewiasty z wonnościami przyszły do Twego grobu i
przyniosły Tobie mirrę.

166 Wyglądałem zbawienia Twego, Panie,* i nakazy Twoje umiłowałem.

Miłosierny, powstań, z głębi otchłani podnieś nas.

167 Ustrzeże dusza moja świadectwa Twoje,* i umiłuje je wielce.

Matka, która Ciebie zrodziła, tocząc łzy mówi: „Powstań, Dawco
życia!”

168 Ustrzegę przykazań i świadectw Twoich,* bo wszystkie drogi moje
są przed Tobą, Panie.

Słowo, pospiesz powstać, aby skrócić ból Tej, która w czystości
Ciebie urodziła.

169 Niech dojdzie modlitwa moja do Ciebie, Panie,* wedle słowa Twego
oświeć mnie.

Ulękły się w bojaźni moce niebios, widząc Ciebie martwym.

170 Niech przyjdzie modlitwa moja do Ciebie, Panie,* wedle słowa
Twego zbaw mnie.

Daj odpuszczenie grzechów tym, którzy w miłości i bojaźni czczą
cierpienia Twoje.

171 Odezwą się usta moje pochwalnym hymnem,* kiedy nauczysz mnie
przykazań Twoich.

O, przerażający i przedziwny widok! Jakże ziemia pokrywa Ciebie,
Słowo Boże?

172 Opiewać będzie język mój słowa Twoje,* bo wszystkie
przykazania Twoje są sprawiedliwe.

Józef, który dawno temu nosił Ciebie, ucieka, a teraz inny Józef
grzebie Ciebie.

173 Niech będzie ręka Twoja ku zbawieniu memu,* bo przykazania Twoje
wybrałem.

Zbawco mój, płacze i łka nad Tobą umarłym, Przeczysta Twoja
Matka.

174 Zapragnąłem zbawienia Twego, Panie,* i Zakon Twój jest
pouczeniem moim.

Rozumy niebios przerażone są Twoim, Stwórco wszystkich, przedziwnym
i budzącym lęk pogrzebem.

175 Spraw, aby żyła dusza moja i sławiła Ciebie,* i oby wyroki
Twoje pomogły mi.

Niewiasty z wonnościami przyszły wcześnie rano wylać mirrę na
Twój grób.

176 Zbłądziłem jak owca zagubiona, odszukaj sługę Twego,* bo
przykazań Twoich nie zapomniałem.

Przez Twoje powstanie daj Kościołowi pokój i ludowi Twemu
zbawienie.

Chwała. O, Boże mój, Trójco, Ojcze, Synu i Duchu, zmiłuj się nad
światem.

I teraz. Dziewico, pozwól Twoim sługom ujrzeć Zmartwychwstanie
Twego Syna.

I śpiewamy eulogitaria Zmartwychwstania, ton 5:

Błogosławiony jesteś, Panie, naucz mnie Twych przykazań.

Chór aniołów zadziwił się, widząc Ciebie, policzonego ze
zmarłymi, zniszczyłeś, Zbawco, moc śmierci, i podniosłeś ze
sobą Adama, i wszystkich uwalniasz z otchłani.

Błogosławiony jesteś, Panie, naucz mnie Twych przykazań.

O uczennice, dlaczego mieszacie mirrę ze łzami? W grobie anioł
błyszczący jasnością mówi do niewiast z wonnościami:
„Spójrzcie na grób i zrozumcie, że Zbawiciel powstał z grobu”.

Błogosławiony jesteś, Panie, naucz mnie Twych przykazań.

Wcześnie rano niewiasty z wonnościami biegły do twego grobu z
łkaniem, ale stanął przed nimi anioł i powiedział: „Skończył
się czas płaczu, nie płaczcie! Głoście apostołom
Zmartwychwstanie”.

Błogosławiony jesteś, Panie, naucz mnie Twych przykazań.

Niewiasty z wonnościami z mirrą przyszedłszy do Twego grobu,
Zbawco, płakały, lecz anioł rzekł im: „Dlaczego ze zmarłymi
policzyliście Żywego? Jako Bóg Zmartwychwstał z grobu”.

Chwała. Pokłońmy się Ojcu i Jego Synowi i Świętemu Duchowi,
Trójcy Świętej w jednej naturze, wołając z serafinami:
„Święty, Święty, Święty jesteś, Panie”.

I teraz. Dziewica zrodziwszy Dawcę życia uwolniła Adama od grzechu,
dała Ewie radość w miejsce bólu, odpadłych zaś od życia
skierował ku życiu w Ciebie wcielony Bóg i człowiek.

Alleluja. Alleluja. Alleluja. Chwała Tobie, Boże, trzy razy.

Także mała ektenia z ekfonesis: Ty bowiem jesteś Królem pokoju,
Chryste Boże nasz, i Tobie chwałę oddajemy z niemającym początku
Ojcem Twoim, i z Najświętszym, i Dobrym, i Życiodajnym Twoim
Duchem, teraz i zawsze, i na wieki wieków.

Katyzma poetycka dnia, ton 1:

Prosomion: Żołnierze strzegący Twego grobu.

Józef uprosiwszy u Piłata boskie Twoje ciało, owija całunem i
wonnościami namaszcza, i w nowym składa grobie. Przeto o poranku
niewiasty z wonnościami zawołały: „Pokaż nam, Chryste, jak
przepowiedziałeś, Zmartwychwstanie”.

Chwała, i teraz. Ulękły się chóry anielskie widząc będącego w
łonie Ojca, jak Nieśmiertelny składany jest w grobie jako martwy,
którego otaczają zastępy aniołów i sławią z martwymi w
otchłani, jako Stwórcę i Pana.

Psalm 50 i śpiewamy kanon.

Kanon ten jest od pierwszej do szóstej pieśni poematem Marka,
biskupa Otranto.

Hirmosy natomiast napisała pewna niewiasta, zwana Kasją.

Od szóstej zaś pieśni do końca jest to poemat kyr Kosmasa.

Akrostych kanonu: Dzisiaj sławię Wielką Sobotę. Ton 6:

Pieśń 1

Hirmos: Tego, który niegdyś pokrył falami morza prześladowcę
dręczyciela, pod ziemią ukryły dzieci zbawionych, ale my, jak
niegdyś dziewice, zaśpiewamy Panu, chwalebnie bowiem wysławił
się.

Chwała Tobie, Boże nasz, chwała Tobie!

Panie Boże mój, opłakiwanie i nadgrobną pieśń zaśpiewam Tobie,
który przez pogrzeb swój otworzyłeś mi bramy życia i śmiercią
uśmierciłeś śmierć, i otchłań.

Zbawco mój, wysoko na tronie i nisko w grobie, nadniebne i podziemne
moce zadrżały widząc śmierć Twoją. Byłeś bowiem widziany jako
martwy, Dawco życia, co przewyższa rozum.

Aby wszystko wypełnić Twoją Chwałą, zstąpiłeś do głębin
ziemi. Przed Tobą nie ukryło się me wnętrze, które jest w Adamie,
Przyjacielu człowieka, i będąc pogrzebanym odnawiasz mnie ze
zniszczenia.

Pieśń 3

Hirmos: Ciebie, który na wodach zawiesiłeś całą ziemię,
stworzenie zobaczywszy na miejscu trupiej czaszki, zadrżało w
wielkim bólu, wołając: „Nie ma świętego poza Tobą, Panie!”

Obraz Twego pogrzebu okazałeś w wielu znakach. Teraz zaś Twoje
bożo-ludzkie tajemnice wyjawiłeś także będącym w otchłani,
Władco, i wołającym: „Nie ma świętego poza Tobą, Panie!”

Zbawco, rozpostarłeś ręce i zjednoczyłeś od dawna rozproszonych.
Odziany w całun i złożony w grobie, uwolniłeś spętanych,
wołających: „Nie ma świętego poza Tobą, Panie!”

Nieogarniony, przez grób i pieczęcie dobrowolnie byłeś trzymany, i
okazałeś moc Twoją Bożą, pobożnie wołającym: „Nie ma
świętego poza Tobą, Panie!”

Także mała ektenia z ekfonesis: Albowiem Ty jesteś Bogiem naszym, i
Tobie chwałę oddajemy, Ojcu i Synowi, i Świętemu Duchowi, teraz i
zawsze, i na wieki wieków.

Katyzma poetycka, ton 1: Żołnierze strzegący Twego grobu, Zbawco,
stali się jak martwi od jasności anioła, który zjawił się
głosić niewiastom Zmartwychwstanie. Sławimy Ciebie, zwycięzcę
zniszczenia, przypadamy do Ciebie, Zmartwychwstały z grobu i Jedyny
Boże nasz.

Pieśń 4

Hirmos: Habakuk widząc Twoje na krzyżu boskie uniżenie, w lęku
zawołał: Ty, dobry, zrzuciłeś władzę książąt ciemności,
zstąpiwszy do będących w otchłani jako Wszechmocny.

Zbawco mój, Ty uświęciłeś siódmy dzień, który dawno temu
pobłogosławiłeś odpoczynkiem od wszelkich prac, odpoczywając w
sobotę i wszystkich przyciągasz do siebie, i odnawiasz, i nauczasz.

Przy Twoim zwycięstwie mocą wyższej natury od ciała oddzieliła
się Twoja dusza. Niszczysz bowiem więzy obu, śmierci i otchłani,
mocą Twoją, Słowo.

Otchłań ujrzawszy Ciebie, Słowo, zgorzkniała, widząc
przebóstwionego śmiertelnego człowieka, zranionego ranami i
Wszechwładnego, i oniemiała na ten budzący bojaźń widok.

Pieśń 5

Hirmos: Izajasz zobaczywszy niezachodzącą światłość Twego
boskiego objawienia, Chryste, będącego dla nas z Twego
miłosierdzia, wstał wcześnie o poranku i wołał: „Powstaną
martwi i zmartwychwstaną będący w grobach, i wszyscy zrodzeni z
ziemi rozradują się”.

Stwórco, Ty sam stałeś się człowiekiem z prochu, całun i grób
objawiają Twoją tajemnicę, Słowo. Dostojny zaś radca,
spełniając wolę Twego Rodzica, w Tobie wspaniale na nowo mnie
odnawia.

Śmiercią zniszczyłeś śmiertelne, pogrzebem zniszczenie
przezwyciężasz, bowiem Ty w Boży sposób czynisz nieśmiertelną
naturę, którą przyjąłeś, podnosząc ją ze śmierci. Ciało
bowiem Twoje, Władco, nie ujrzało zniszczenia, ani też dusza Twoja
w otchłani nie została pozostawiona.

Z niezamężnej wyszedłeś i przebity zostałeś w bok, Stwórco
mój, Ty przez Nią odnowiłeś Ewę, Zbawco, stawszy się Adamem,
zasnąłeś w nadprzyrodzony sposób naturalnym snem i życie
podniosłeś ze snu śmierci, i zniszczenia, jako Wszechmogący.

Pieśń 6

Hirmos: Połknięty został, ale nie był utrzymany we wnętrzu
wieloryba Jonasz, bowiem nosząc Twój obraz, cierpiącego i dającego
się pogrzebać, wyszedł ze zwierza jak z pałacu i wołał do
straży przy Twym grobie: Wy, którzy trzymacie się fałszywych
bogów, utraciliście samo Miłosierdzie.

Słowo, Ty byłeś bity, ale nie oddzieliłeś się od ciała, które
przyjąłeś. Chociaż zniszczyli Twoją świątynię w czasie
cierpień, byłeś ciągle Jeden w bóstwie i ciele Twoim, w obu
bowiem byłeś Jeden, Syn, Słowo Boże, Bóg i człowiek.

Niosącym śmierć ludziom, ale nie Bogu, był grzech Adama. Chociaż
bowiem ucierpiała Twego ciała natura z prochu, to bóstwo pozostało
niecierpiętliwe. Zniszczalne zaś w sobie na niezniszczalne
przemieniłeś, przez zmartwychwstanie wzbudziłeś źródło życia
nieśmiertelnego.

Króluje otchłań, ale nie trwa wiecznie nad rodzajem ludzkim. Ty
bowiem, Wszechwładny, gdy zostałeś złożony w grobie, życiodajną
dłonią rozerwałeś klucze śmierci i będącym tam od wieku
śpiącym głosiłeś prawdziwe wybawienie, Zbawco, stawszy się
pierworodnym spośród umarłych.

Mała ektenia ekfonesis: Ty bowiem jesteś Królem pokoju i zbawcą
dusz naszych, i Tobie chwałę oddajemy, Ojcu i Synowi, i Świętemu
Duchowi, teraz i zawsze, i na wieki wieków.

Kontakion, ton 6: Ty, który zamknąłeś otchłań na początku,
okazujesz się martwym, przykryty całunem i wonnościami, złożony
zostajesz w grobie, Nieśmiertelny, jako śmiertelny. Niewiasty
przyszły namaścić Go mirrą, gorzko płacząc i wołając: „Ta
sobota jest błogosławiona, w niej bowiem Chrystus zasnąwszy,
Zmartwychwstał trzeciego dnia”.

Ikos: Ten, który wszystko trzyma, został podniesiony na krzyżu, i
widząc Go obnażonym, wiszącym na krzyżu, płacze całe stworzenie.
Słońce skryło swoje promienie, gwiazdy straciły blask, ziemia w
lęku wielkim zadrżała, morze zawróciło swój bieg, rozpadły się
kamienie, otwarły się liczne groby i powstały ciała świętych
mężów. Jęczy w dole otchłań, a Żydzi naradzają się, jak
wykłamać Zmartwychwstanie Chrystusa. Niewiasty zaś wołają: „Ta
sobota jest błogosławiona, w niej bowiem Chrystus zasnąwszy,
zmartwychwstał trzeciego dnia”.

Synaksarion:

Dzisiaj świętujemy pogrzeb Bożego ciała, Pana i Boga, i Zbawiciela
naszego Jezusa Chrystusa, i Jego zstąpienie do otchłani. Przez tę
posługę nasz rodzaj został uwolniony od zniszczenia, przyodziany w
nową szatę i przeznaczony do życia wiecznego.

Stichos: Na próżno pilnuje grobu straż,

grób nie może utrzymać samego życia.

Dla niewypowiedziane Twego uniżenia, Chryste Boże nasz, zmiłuj się
nad nami. Amen.

Pieśń 7

Hirmos: Niewypowiedziany cud! Ten, który w piecu zachował od ognia
pobożnych młodzieńców, w grobie składany jest bez oddechu,
martwy, dla zbawienia nas, śpiewających: Wybawicielu Boże,
błogosławiony jesteś!

Zraniona została otchłań w serce, przyjąwszy zranionego
włócznią w bok, i wzdycha palona boskim ogniem, na zbawienie nas,
śpiewających: „Wybawicielu Boże, błogosławiony jesteś!”

Bogaty grób, przyjął bowiem do siebie Stwórcę jako śpiącego,
okazał się skarbnicą boskiego życia, na zbawienie nas
śpiewających: „Wybawicielu Boże, błogosławiony jesteś!”

Zgodnie z prawem śmiertelnych Życie wszystkich zostaje złożone w
grobie i grób okazuje źródłem zmartwychwstania, na zbawienie nas,
śpiewających: „Wybawicielu Boże, błogosławiony jesteś!”

Jedno było bóstwo Chrystusa, nierozłączne z Ojcem i Duchem, w
otchłani, w grobie i w Edenie, na zbawienie nas, śpiewających:
„Wybawicielu Boże, błogosławiony jesteś!”

Pieśń 8

Hirmos: Zadrżało z lęku niebo i zatrzęsły się fundamenty ziemi.
Oto bowiem ze zmarłymi został policzony i w cudzym złożony małym
grobie, Ten, który mieszka na wysokościach. Jego to błogosławcie
dzieci, wysławiajcie kapłani, ludzie wywyższajcie na wszystkie
wieki!

Rozpada się przeczysta świątynia, ale podnosi upadły przybytek.
Zamiast pierwszego Adama drugi, który mieszka na wysokościach,
zstąpił aż do głębin otchłani. Jego to błogosławcie dzieci,
wysławiajcie kapłani, ludzie wywyższajcie na wszystkie wieki!

Nie starczyło odwagi uczniom, Arymatejczyk zaś nabrawszy
śmiałości, widząc nad wszystkimi Boga martwego i nagiego, uprasza
i grzebie Ciebie, wołając: „Jego to błogosławcie dzieci,
wysławiajcie kapłani, ludzie wywyższajcie na wszystkie wieki!”

O, niezwykłe cuda! O, łasko! O, niewypowiedziana cierpliwości!
Dobrowolnie pod ziemią zostaje opieczętowany Ten, który mieszka na
wysokościach i Bóg zostaje oczerniony jako oszust. Jego to
błogosławcie młodzieńcy, wysławiajcie dzieci, ludzie
wywyższajcie na wszystkie wieki!

Chwalimy, błogosławimy, kłaniamy się, Panu, śpiewając i
wywyższając Go na wszystkie wieki!

Pieśń 9

Hirmos: Nie płacz nade Mną, Matko, widząc w grobie Syna, którego w
łonie poczęłaś bez nasienia, powstanę bowiem i wysławię się, i
jako Bóg wyniosę w chwale tych, którzy nieustannie w wierze i
miłości Ciebie wywyższają.

„W przedziwnym zrodzeniu Ciebie uniknęłam bólów w nadprzyrodzony
sposób z łaski Przedwiecznego Syna. Teraz zaś widząc Ciebie, Boże
mój, bez oddechu, martwego, mieczem boleści bardzo jestem zraniona.
Powstań więc, aby mnie wysławić”.

„Matko, ziemia przykrywa Mnie z Mej woli, ale ulękły się bramy
otchłani, widząc Mnie odzianego w skrwawioną szatę zemsty.
Poraziłem bowiem wrogów krzyżem jako Bóg, powstanę znowu i
wysławię Ciebie”.

Niech rozraduje się stworzenie, niech weselą się wszyscy zrodzeni z
ziemi, bowiem wroga otchłań została zniewolona. Niewiasty z mirrą
niech spotkają, Adama z Ewą wybawię z całym ich rodem, i
Zmartwychwstanę trzeciego dnia.

Mała ektenia z ekfonesis: Albowiem sławią Ciebie wszystkie Moce
niebios, i Tobie chwałę oddają, Ojcu i Synowi, i Świętemu
Duchowi, teraz i zawsze, i na wieki wieków.

Eksapostilarion, ton 2: Święty Pan Bóg nasz!

Stichos 1: Albowiem Święty Pan Bóg nasz!

Stichos 2: Nad wszystkimi ludźmi Bóg nasz!

Do psalmów pochwalnych dodajemy cztery stichosy i śpiewamy stichery
isomelosy, ton 2:

Dzisiaj grób ogarnął Tego, który w swojej dłoni trzyma
stworzenie, kamień okrywa Tego, który niebo okrywa pięknością.
Śpi życie i drży otchłań, Adam uwolniony zostaje z więzów.
Chwała Twojej Opatrzności, według której wszystko wypełniłeś,
dla wiecznego i błogosławionego pokoju, dając nam, Boże,
najświętsze Twoje powstanie z martwych.

Cóż to za widok! Jakiż rzeczywisty dzień spoczynku! Król wieków,
który przez cierpienie wypełnił Opatrzność, odpoczywa w grobie,
dając nam nowy odpoczynek. Jemu to zaśpiewajmy: „Powstań, Boże,
sądź ziemię, bowiem Ty królujesz na wieki, mając niezmierzone
miłosierdzie”.

Przyjdźcie, zobaczmy nasze życie, leżące w grobie, aby ożywić
leżących w grobach. Przyjdźcie dziś zobaczyć śpiącego z
pokolenia Judy i proroczo Jemu zaśpiewajmy: Spocząłeś i
zasnąłeś jako lew, któż Ciebie podźwignie, Królu? Powstań
więc własną mocą, który siebie samego za nas wydałeś, Panie,
chwała Tobie!

Ton 6: Józef uprosił ciało Jezusa i złożył je w swoim nowym
grobie. A On wyjdzie z grobu jak z pałacu, skruszywszy władzę
śmierci, i otworzywszy ludziom bramy raju, Panie, chwała Tobie!

Chwała. Ton 6: Dzisiejszy dzień tajemniczo przedstawiał wielki
Mojżesz, mówiąc: „I pobłogosławił Bóg dzień siódmy”. Oto
jest błogosławiona sobota, oto jest dzień odpoczynku, w którym
spoczął od wszystkich swoich dzieł Jednorodzony Syn Boży, który z
Opatrzności przyjął śmierć, i odpoczywa cieleśnie w sobotę. Ale
On powróci przez swoje zmartwychwstanie i da nam życie wieczne,
albowiem jest jedynym dobrym i Przyjacielem człowieka.

I teraz. Błogosławiona jesteś, Bogurodzico Dziewico, bowiem przez
Wcielonego w Ciebie zniewolona została otchłań, wyzwolony Adam,
zniszczona klątwa, Ewa oswobodzona, uśmiercona śmierć, a my
zostaliśmy wezwani do nowego życia. Przeto wysławiając to
wszystko, tak wołamy: „Błogosławiony Chrystus Bóg, który tak
zechciał, chwała Tobie!”

Wielka doksologia. Kapłan zakłada wszystkie szaty liturgiczne i
wchodzi ze świętą Ewangelią. Po trisagionie mówi kapłan:
Bądźmy uważni. Pokój wszystkim. I my śpiewamy jeden raz
troparion:

Dostojny Józef z drzewa zdjął przeczyste ciało Twoje, całunem
czystym owinął i wonnościami namaściwszy, w nowym złożył
grobie.

I mówimy troparion proroctwa, ton 2:

Chrystus, który trzyma krańce świata, zechciał być ogarnięty
przez grób, aby z obżarstwa otchłani wybawić ludzkość, i
zmartwychwstawszy ożywił nas, jako Bóg nieśmiertelny.

Prokimenon, ton 4: Powstań, Panie, pomóż nam,* i wybaw nas dla
imienia Twego. Stichos: Boże, usłyszeliśmy na własne uszy i
ojcowie nasi opowiedzieli nam.

Czytanie Proroctwa Ezechiela (37, 1-14).

Spoczęła na mnie ręka Pana, i wyprowadził mnie w duchu Pańskim na
zewnątrz, i postawił mnie pośród doliny. Była ona pełna kości
ludzkich. I polecił mi, abym przeszedł dokoła nich, i oto było ich
na obszarze doliny bardzo wiele. Były one zupełnie wyschłe. I
rzekł do mnie: «Synu człowieczy, czy kości te ożyją?»
Odpowiedziałem: «Panie Boże, Ty to wiesz». Wtedy rzekł do mnie:
«Synu człowieczy, prorokuj nad tymi kośćmi i mów do nich:
"Wyschłe kości, słuchajcie słowa Pana!" Tak mówi Adonai Pan: Oto
Ja daję wam ducha, abyście się stały żywe. Chcę was otoczyć
ścięgnami i sprawić, byście obrosły ciałem, i przybrać was w
skórę, i dać wam ducha mego, abyście ożyły i poznały, że Ja
jestem Pan». I prorokowałem, jak mi polecił Pan, a gdym
prorokował, oto powstał szum i trzask, i kości jedna po drugiej
zbliżały się do siebie, każda do swego stawu. I patrzyłem, a oto
powróciły ścięgna i wyrosło ciało, a skóra pokryła je z
wierzchu, ale jeszcze nie było w nich ducha. I powiedział do mnie:
«Prorokuj do ducha, prorokuj, synu człowieczy, i mów do ducha: Tak
powiada Adonai Pan: Z czterech wiatrów przybądź, duchu, i powiej po
tych martwych, aby ożyli». Prorokowałem tak, jak mi nakazał, i
duch życia wstąpił w nich, a ożyli i stanęli na nogach, wojsko
bardzo wielkie. I rzekł Pan do mnie, mówiąc: «Synu człowieczy,
kości te to jest cały dom Izraela. Oto mówią oni: "Wyschły kości
nasze, zginęła nadzieja nasza, już po nas". Dlatego prorokuj, Synu
człowieczy, i mów do nich: Tak mówi Adonai Pan: Oto Ja otworzę
groby wasze i wydobędę was z grobów waszych, ludu mój, i wwiodę
was do kraju Izraela. I poznacie, że Ja jestem Pan, gdy groby wasze
otworzę i wydobędę was z grobów waszych, ludu mój. Dam wam mego
ducha i ożyjecie. I powiodę was do kraju waszego, i poznacie, że
Ja, Pan, to powiedziałem i wykonam», mówi Adonai Pan.

Prokimenon, ton 7: Powstań, Panie Boże mój, niech wzniesie się
ręka Twoja,* nie zapominaj na zawsze o ubogich Twoich. Stichos:
Wysławiać będę Ciebie, Panie, całym sercem moim, opowiem
wszystkie cuda Twoje.

Czytanie I Listu świętego Apostoła Pawła do Koryntian (5, 6-8; Ga
3, 13-14).

Bracia, czyż nie wiecie, że odrobina kwasu całe ciasto zakwasza?
Wyrzućcie więc stary kwas, abyście się stali nowym ciastem, jako
że przaśni jesteście. Chrystus bowiem został złożony za nas w
ofierze jako nasza Pascha. Tak przeto odprawiajmy święto nasze, nie
przy użyciu starego kwasu, kwasu złości i przewrotności, lecz
przaśnego chleba czystości i prawdy. Z tego przekleństwa Prawa
Chrystus nas wykupił, sam stawszy się przekleństwem, bo napisane
jest: Przeklęty każdy, którego powieszono na drzewie. Aby
błogosławieństwo Abrahama stało się w Chrystusie Jezusie
udziałem pogan i abyśmy przez wiarę otrzymali obiecanego Ducha.

Alleluja, ton 5:

Stichos 1: Niech powstanie Bóg, i rozproszą się wrogowie Jego, i
niech pierzchają przed obliczem Jego ci, którzy Go nienawidzą.

Stichos 2: Jak dym się rozwiewa, tak niech się rozwieją, jak wosk
się rozpływa przy ogniu.

Stichos 3: Tak niech zginą przed obliczem Boga grzesznicy, a
sprawiedliwi niechaj się rozradują.

Czytanie świętej Ewangelii według Mateusza (27, 62-66).

Nazajutrz, to znaczy po dniu Przygotowania, zebrali się arcykapłani
i faryzeusze u Piłata, mówiąc: «Panie, przypomnieliśmy sobie, że
oszust ów powiedział jeszcze za życia: „Po trzech dniach
powstanę”. Każ więc zabezpieczyć grób do trzeciego dnia, żeby
snadź uczniowie Jego przyszedłszy nocą, nie wykradli Go i nie
powiedzieli ludowi: „Powstał z martwych”. I będzie ostatnie
oszustwo gorsze niż pierwsze». Rzekł im Piłat: «Macie straż:
idźcie, zabezpieczcie grób, jak umiecie». Oni poszli i
zabezpieczyli grób opieczętowując kamień i stawiając straż.

Także ektenia: Zmiłuj się nad nami, Boże, według wielkiego
miłosierdzia Twego, prosimy Cię, wysłuchaj i zmiłuj się. I dalej
jak zwykle. Dopełnijmy poranną modlitwę naszą do Pana. Tak samo
reszta według zwyczaju, i bywa rozesłanie:

Chrystus, prawdziwy Bóg nasz, który dla nas ludzi i dla naszego
zbawienia zechciał podjąć straszną śmierć i życiodajny krzyż,
i dobrowolny pogrzeb cielesny, dla modlitw Przeczystej swej Matki,
świętych chwalebnych i godnych wszelkiej czci apostołów,
świętych i sprawiedliwych Bożych Rodziców Joachima i Anny, i
wszystkich świętych, zmiłuje się nad nami i zbawi nas, bo jest
Dobrym i Przyjacielem człowieka.

I bywa całowanie całunu, a gdzie nie ma całunu, tam całuje się
ikonę,

śpiewacy natomiast śpiewają sticherę, ton 5:

Przyjdźcie, zawsze godnego pamięci błogosławmy Józefa, który w
nocy przyszedł do Piłata i uprosił dla siebie Dawcę życia
wszystkich: „Daj mi tego Wędrowca, który nie ma gdzie głowy
złożyć! Daj mi tego Wędrowca, którego zły uczeń wydał na
śmierć! Daj mi tego Wędrowca, którego Matka widząc wiszącym na
krzyżu, gorzko opłakiwała i w bólu macierzyńskim krzyczała:
Biada mi, Dziecię moje! Biada mi, światłości moja i życie moje
ukochane! Oto dzisiaj spełniło się proroctwo Symeona ze świątyni,
– moje serce przeniknął miecz. Ale Ty, Chryste, przemień płacz w
radość Twego zmartwychwstania”. Kłaniamy się cierpieniom Twoim,
Chryste (trzy razy), i świętemu Zmartwychwstaniu!

Pierwszą godzinę śpiewamy w narteksie, natomiast trzecią, szóstą
i dziewiątą śpiewamy razem z błogosławieństwami w swoim czasie w
narteksie.

W Świętą i Wielką Sobotę wieczorem,

o godzinie dziesiątej dnia uderzamy na nieszpory, kapłan zakłada
szaty liturgiczne, błogosławi, i zaczynamy psalm wstępny, po nim
wielka ektenia. Także: Panie, wołam do Ciebie, ton 1. Gdy zaczyna
się śpiewać stichos: Niech wpadną we własne sieci grzesznicy,
tam, gdzie ja jeden przejdę bezpiecznie, wszyscy kapłani i diakoni
kłaniają się, odchodzą, zakładają szaty liturgiczne i sprawują
proskomidię. Dodajemy dziesięć stichosów i śpiewamy trzy stichery
zmartwychwstania z Oktoechosu i jedną na stichownie:

Zmartwychwstania, ton 1: Przyjmij, święty Panie, nasze wieczorne
modlitwy, i daj nam odpuszczenie grzechów, Ty jeden bowiem okazałeś
w świecie zmartwychwstanie.

Obejdźcie ludzie Syjon i okrążcie go, oddajcie w nim chwałę
powstałemu z martwych, On bowiem jest Bogiem naszym, który wybawia
nas z nieprawości naszych.

Przyjdźcie, ludzie, zaśpiewajmy i pokłońmy się Chrystusowi,
sławiąc Jego powstanie z martwych, On bowiem jest Bogiem naszym i
wybawia świat z oszustwa wroga.

Przez Twoje cierpienie, Chryste, zostaliśmy uwolnieni od cierpień, i
wybawieni ze zniszczenia przez Twoje Zmartwychwstanie. Panie, chwała
Tobie!

Inne trzy stichery isomelosy wielkiej soboty, ton 8:

Dzisiaj otchłań jęcząc woła: „Lepiej by mi było, gdybym nie
przyjęła zrodzonego z Marii. Przyszedł bowiem do mnie i zniszczył
moje panowanie, skruszył miedziane bramy. Dusze, które dotąd
trzymałam wskrzesił jako Bóg”. Chwała, Panie, krzyżowi Twemu i
Zmartwychwstaniu Twemu.

Chwała, Panie, Krzyżowi Twemu i Zmartwychwstaniu!

Dzisiaj otchłań jęcząc woła: „Zniszczona jest moja władza,
przyjęłam Martwego jak jednego ze zmarłych, ale nie mogę Go
utrzymać, a z Nim stracę i tych, nad którymi królowałam. Ja
miałam martwych od wieku, a On wszystkich wskrzesza”. Chwała,
Panie, krzyżowi Twemu i Zmartwychwstaniu Twemu.

Chwała, Panie, Krzyżowi Twemu i Zmartwychwstaniu!

Dzisiaj otchłań jęcząc woła: „Zniszczona jest moja władza,
Pasterz został ukrzyżowany i wskrzesił Adama. Nie mam już tych,
nad którymi królowałam, i tych, których połknęłam, gdy byłam
silną, wszystkich oddałam. Ukrzyżowany opustoszył groby, nie ma
już mocy władza śmierci”. Chwała, Panie, krzyżowi Twemu i
Zmartwychwstaniu Twemu.

Chwała. Ton 6: Dzisiejszy dzień tajemniczo przedstawiał wielki
Mojżesz, mówiąc: „I pobłogosławił Bóg dzień siódmy”. Oto
jest błogosławiona sobota, oto jest dzień odpoczynku, w którym
spoczął od wszystkich swoich dzieł Jednorodzony Syn Boży, który z
Opatrzności przyjął śmierć, i odpoczywa cieleśnie w sobotę. Ale
On powróci przez swoje zmartwychwstanie i da nam życie wieczne,
albowiem jest jedynym dobrym i Przyjacielem człowieka.

I teraz. Teotokion, ton 1: Wywyższamy pochodzącą z ludzi, która
urodziła Pana, Dziewicę Marię, chwałę całego świata, bramę
nieba, pieśń bezcielesnych i wiernych umocnienie. Ona bowiem
okazała się niebem i świątynią bóstwa. Ona zniszczyła mur
wrogości, zaprowadziła pokój, i otworzyła królestwo. Mając więc
Ją jako umocnienie wiary, mamy jako obrońcę zrodzonego z Niej Pana.
Czuwaj przeto, czuwaj ludu Boży, On bowiem zwycięży wrogów jako
Wszechwładny.

Wejście z Ewangelią. Pogodna światłości.

Nie mówimy prokimenonu, a tylko: Oto mądrość! I zaczynamy
czytania.

Czytanie Księgi Rodzaju (1, 1-13).

Na początku Bóg stworzył niebo i ziemię. Ziemia zaś była
bezładem i pustkowiem, a ciemność była nad powierzchnią otchłani
i Duch Boży unosił się nad wodami. I rzekł Bóg: «Niechaj się
stanie światłość!» I stała się światłość. Bóg widząc, że
światłość jest dobra, oddzielił ją od ciemności. I nazwał Bóg
światłość dniem, a ciemność nazwał nocą. I tak upłynął
wieczór i poranek, dzień pierwszy. I rzekł Bóg: «Niechaj
powstanie sklepienie w środku wód i niechaj ono oddzieli jedne wody
od drugich!» i stało się tak. Uczynił Bóg sklepienie i oddzielił
Bóg wody pod sklepieniem od wód ponad sklepieniem. I Bóg nazwał to
sklepienie niebem. I widział Bóg, że jest dobre. I tak upłynął
wieczór i poranek, dzień drugi. I rzekł Bóg: «Niechaj zbiorą
się wody spod nieba w jedno miejsce i niech się ukaże sucha
powierzchnia!» I stało się tak. Zebrała się woda spod nieba w
jedno miejsce i ukazała się sucha powierzchnia. Bóg nazwał tę
suchą powierzchnię ziemią, a zbiorowisko wód nazwał morzem. I
Bóg widział, że były dobre. I rzekł Bóg: «Niechaj ziemia wyda
rośliny zielone: trawy dające nasiona, drzewa owocowe rodzące na
ziemi według swego gatunku owoce, w których są nasiona». I stało
się tak. Ziemia wydała rośliny zielone, trawę dającą nasienie
według swego gatunku i drzewa rodzące owoce, w których było
nasienie według ich gatunków na ziemi. I Bóg widział, że były
dobre. I tak upłynął wieczór i poranek, dzień trzeci.

Czytanie Proroctwa Izajasza (60, 1-16).

Zajaśniej, zajaśniej, Jerozolimo, bo przyszło twe światło i
chwała Pańska rozbłysła nad tobą. Oto ciemność okrywa ziemię i
gęsty mrok spowija ludy, a ponad tobą jaśnieje Pan, i Jego chwała
jawi się nad tobą. I pójdą królowie do twego światła i narody
do światłości twojej. Podnieś oczy wokoło i popatrz: Ci wszyscy
zebrani zdążają do ciebie. Synowie twoi przychodzą z daleka, na
ramiona wezmą córki twoje. Wtedy zobaczysz i rozradujesz się, i
ulękniesz się, a serce twe zadrży, bo do ciebie napłyną bogactwa
zamorskie, zasoby narodów przyjdą ku tobie. Przyjdą do ciebie stada
wielbłądów, pokryją ciebie dromadery z Madianu i z Efy. Wszyscy ze
Saby przybędą, niosąc złoto i kadzidło, i drogocenne kamienie,
głosząc zbawienie Pańskie. Wszystkie stada Kedaru zbiorą się przy
tobie, barany Nebajotu podążą do ciebie, by je przyjęto na moim
ołtarzu, tak iż uświetnię Dom mojej modlitwy. Kto to są ci, co
lecą jak chmury i jak gołębie z pisklętami do mnie? Czekają na
mnie wszyscy, statki zbierają się dla Mnie, a okręty Tarszisz w
pierwszym szeregu, ażeby przywieźć dzieci twoje z daleka, ich
srebro i złoto wraz z nimi, przez wzgląd na imię Pana, Świętego,
przez wzgląd na Świętego Izraela. Cudzoziemcy odbudują twe mury, a
ich królowie będą ci służyli. Bo uderzyłem cię w moim gniewie,
lecz w miłosierdziu moim ukochałem ciebie. Twe bramy zawsze stać
będą otworem, nie będą zamykane we dnie ni w nocy, by wpuszczać
do środka bogactwo narodów i królów ich, którzy je prowadzą. Bo
narody i królowie, którzy by ci nie służyły, wyginą, i poganie
zostaną całkiem wygładzeni. Chwała Libanu przyjdzie do ciebie,
razem cyprysy, wiązy i cedry, aby upiększyć miejsce moje święte.
I wsławię miejsce, gdzie stoją me nogi. I pójdą do ciebie z
bojaźnią synowie twoich ciemięzców, i pokłonią się śladom
stóp twoich wszyscy, co tobą wzgardzili. I nazwą cię „Miastem
Pana”, „Syjonem Świętego Izraela”. Za to, iż byłoś
opuszczone, znienawidzone i bezbronne, uczynię cię wieczną
radością, weselem wszystkich pokoleń. Ssać będziesz mleko
narodów i spożywać bogactwo królów, i zrozumiesz, że Ja jestem
Panem, który ciebie zbawia i wybawia, Bóg Izraela.

Czytanie Księgi Wyjścia (12, 1-11).

Powiedział Pan do Mojżesza i Aarona w ziemi egipskiej, mówiąc:
«Miesiąc ten będzie dla was początkiem miesięcy, będzie
pierwszym miesiącem roku! Powiedz całemu zgromadzeniu synów Izraela
tak: Dziesiątego dnia tego miesiąca niech się każdy postara o
baranka dla rodziny, o baranka dla domu. Jeśliby zaś rodzina była
za mała do spożycia baranka, to niech się postara o niego razem ze
swym sąsiadem, który mieszka najbliżej jego domu, aby była
odpowiednia liczba osób, dla spożycia baranka według tego, co
każdy może spożyć. Baranek będzie bez skazy, samiec nieskalany,
jednoroczny, wziąć możecie jagnię albo koźlę. Będziecie go
strzec aż do czternastego dnia tego miesiąca, a wtedy zabije go
całe zgromadzenie synów Izraela o zmierzchu. I wezmą krew baranka,
i namaszczą nią odrzwia i progi domu, w którym będą go
spożywać. I tej samej nocy spożyją mięso pieczone w ogniu,
spożyją je z chlebem niekwaszonym i gorzkimi ziołami. Nie
będziecie spożywać z niego nic surowego ani ugotowanego w wodzie,
lecz upieczone na ogniu, z głową, nogami i wnętrznościami. Nie
może nic pozostać z niego na dzień następny, a nie złamiecie
kości jego. Cokolwiek zostanie z niego na następny dzień, w ogniu
spalicie. Tak zaś spożywać go będziecie: Biodra wasze będą
przepasane, sandały na waszych nogach i laski w rękach waszych.
Spożywać będziecie pośpiesznie, gdyż jest to Pascha Pańska.

Czytanie Proroctwa Jonasza (1-4).

Pan skierował słowo do Jonasza, syna Amittaja, mówiąc: «Wstań,
idź do Niniwy – wielkiego miasta – i upomnij ją, albowiem
nieprawość jej dotarła do mnie». I Jonasz wstał, aby uciec do
Tarszisz przed Panem. Zszedł do Jafy, znalazł okręt płynący do
Tarszisz, uiścił należną opłatę i wsiadł na niego, by udać
się nim do Tarszisz, daleko od oblicza Pana. Ale Pan zesłał na
morze gwałtowny wiatr, i powstała wielka burza na morzu, tak że
okrętowi groziło rozbicie. Przerazili się więc żeglarze i każdy
wołał do swego bóstwa; rzucili w morze ładunek, który był na
okręcie, by uczynić go lżejszym. Jonasz zaś zszedł w głąb
wnętrza okrętu, położył się i twardo zasnął. Przystąpił do
niego sternik i rzekł mu: «Dlaczego ty chrapiesz? Wstań, wołaj do
Boga twego, może wspomni Bóg na nas i nie zginiemy». Mówili też
żeglarze jeden do drugiego: «Chodźcie, rzućmy losy, a dowiemy
się, z powodu kogo to właśnie nieszczęście spadło na nas». I
rzucili losy, a los padł na Jonasza. Rzekli więc do niego:
«Powiedzże nam, z jakiego powodu ta klęska przyszła na nas? Jaki
jest twój zawód? Skąd pochodzisz i gdzie podążasz? Z jakiego
kraju? Z którego jesteś narodu?» A on im odpowiedział: «Jestem
Hebrajczykiem i czczę Pana, Boga nieba, który stworzył morze i
ląd». Wtedy wielki strach zdjął mężów i rzekli do niego:
«Dlaczego to uczyniłeś?» Albowiem wiedzieli mężowie, że on
ucieka przed Panem, bo im to powiedział, i zapytali go: «Co
powinniśmy ci uczynić, aby morze przestało się burzyć dokoła
nas?» Fale bowiem w dalszym ciągu się podnosiły. Odpowiedział im:
«Weźcie mnie i rzućcie w morze, a przestaną się burzyć wody
przeciw wam, ponieważ wiem, że z mojego powodu tak wielka burza
powstała przeciw wam». Ludzie ci starali się, wiosłując,
zawrócić ku lądowi, ale nie mogli, bo morze coraz silniej burzyło
się przeciw nim. Wołali więc do Pana i mówili: «O Panie, prosimy,
nie dozwól nam zginąć ze względu na życie tego człowieka i nie
obciążaj nas odpowiedzialnością za krew niewinną, bowiem jesteś
Panem i jak Ci się podoba, tak czynisz». I wzięli Jonasza, i
wrzucili go w morze, a ono przestało się srożyć. Ogarnęła wtedy
tych ludzi bojaźń wielka przed Panem. Złożyli Panu ofiarę i
uczynili śluby. Pan zesłał wielką rybę, aby połknęła Jonasza.
I był Jonasz we wnętrznościach ryby trzy dni i trzy noce. Z
wnętrzności ryby modlił się Jonasz do swego Pana Boga. I mówił:

Modlitwa (2, 4-11; 3, 1-10; 4, 1-11)

«Zawołałem w utrapieniu moim do Pana Boga mego, i usłyszał mnie,
z łona otchłani jęk mój, usłyszał głos mój. Rzuciłeś mnie na
głębię morską i rzeki otoczyły mnie. Wszystkie Twe morskie
bałwany i fale Twoje przyszły na mnie. Rzekłem: Wygnany jestem
sprzed oczu Twoich, jakże choć tyle osiągnę, by móc wejrzeć na
święty przybytek Twój? Wody rozlały się aż do duszy mojej,
ostatecznie ogarnęła mnie otchłań. Głowa moja opadła w
rozpadliny gór, zstąpiłem w ziemię, zawory ziemi zostały
zamknięte na zawsze. I niech wyjdzie ze zniszczenia życie moje ku
Tobie, Panie Boże mój. Gdy gasła we mnie dusza moja, wspomniałem
na Pana. I niech dojdzie do Ciebie modlitwa moja, do przybytku
świętego Twego. Czciciele próżnych i fałszywych marności
porzucili miłosierdzie moje. Ale ja złożę Tobie ofiarę chwały i
z głośnym wyznaniem spełnię to, co obiecałem, oddam Tobie za
zbawienie moje». Pan nakazał rybie i wyrzuciła Jonasza na ląd. Pan
przemówił do Jonasza po raz drugi tymi słowami: «Wstań, idź do
Niniwy, wielkiego miasta, i głoś jej upomnienie, które Ja ci
zlecam». Jonasz wstał i poszedł do Niniwy, jak powiedział Pan.
Niniwa była miastem bardzo rozległym, na trzy dni drogi. Począł
więc Jonasz iść przez miasto jeden dzień drogi i wołał, i
głosił: «Jeszcze trzy dni, a Niniwa zostanie zburzona». I
uwierzyli mieszkańcy Niniwy Bogu, ogłosili post i oblekli się w
wory od największego do najmniejszego. Doszła ta sprawa do króla
Niniwy. Wstał więc z tronu, zdjął z siebie płaszcz, oblókł się
w wór i siadł na popiele. Z rozkazu króla i jego dostojników
zarządzono i ogłoszono w Niniwie co następuje: «Ludzie i
zwierzęta, bydło i trzoda niech nic nie jedzą, niech się nie pasą
i wody nie piją. Niech obloką się w wory – ludzie i zwierzęta
– niech żarliwie wołają do Boga! Niech każdy odwróci się od
swojego złego postępowania i od nieprawości, którą popełnia
swoimi rękami. Kto wie, może się odwróci i ulituje Bóg, odstąpi
od zapalczywości swego gniewu, a nie zginiemy?» Zobaczył Bóg czyny
ich, że odwrócili się od swojego złego postępowania. I ulitował
się Bóg nad niedolą, którą postanowił na nich sprowadzić, i nie
zesłał jej. Nie podobało się to Jonaszowi i oburzył się, i
smucił. Modlił się przeto do Pana i mówił: «Proszę, Panie, czy
nie to właśnie miałem na myśli, będąc jeszcze w moim kraju?
Dlatego postanowiłem uciec do Tarszisz, bo wiem, żeś Ty jest Bóg
łagodny i miłosierny, wielce cierpliwy i pełen łaskawości,
litujący się nad niedolą człowieka. Władco Panie, zabierz,
proszę, duszę moją ode mnie, albowiem lepsza dla mnie śmierć niż
życie». Pan rzekł do Jonasza: «Czy uważasz, że słusznie jesteś
oburzony?» Jonasz wyszedł z miasta, zatrzymał się na wprost
miasta, tam uczynił sobie szałas i usiadł w cieniu, aby widzieć,
co się będzie działo w mieście. A Pan Bóg nakazał i krzew
rycynusowy wyrósł nad głową Jonasza po to, by cień był nad jego
głową i żeby mu ująć jego goryczy. Jonasz bardzo się ucieszył
tym krzewem. Ale z nastaniem brzasku dnia następnego Bóg nakazał
robakowi, aby uszkodził krzew, tak iż usechł. A potem, gdy wzeszło
słońce, zesłał Bóg gorący wiatr i słońce prażyło Jonasza w
głowę, tak że osłabł. Życzył więc sobie śmierci i mówił:
«Lepiej dla mnie umrzeć aniżeli żyć». Na to rzekł Bóg do
Jonasza: «Czy słusznie się oburzasz z powodu tego krzewu?» Rzekł
Jonasz: «Słusznie gniewam się śmiertelnie». Rzekł Pan: «Tobie
żal krzewu, którego nie uprawiałeś i nie wyhodowałeś, który w
nocy wyrósł i w nocy zginął. A czyż Ja nie powinienem mieć
litości nad Niniwą, wielkim miastem, gdzie znajduje się więcej
niż sto dwadzieścia tysięcy ludzi, którzy nie odróżniają swej
prawej ręki od lewej, a nadto mnóstwo ich zwierząt?»

Czytanie Księgi Jozuego (5, 10-16).

Rozłożyli się synowie Izraela obozem w Gilgal i tam obchodzili
Paschę czternastego dnia miesiąca wieczorem, na zachodnich stepach
Jerycha. I jedli z pszenicy tej krainy, chleby przaśne i ziarna
prażone. Tego samego dnia manna ustała, gdy zaczęli jeść
pszenicę tej ziemi. Nie mieli już więcej Izraelici manny, lecz
żywili się tego roku z plonów ziemi Kanaan. Gdy Jozue przebywał
blisko Jerycha, podniósł oczy i ujrzał przed sobą męża z mieczem
dobytym w ręku jego. Jozue podszedł do niego i rzekł: «Czy jesteś
po naszej stronie, czy też po stronie naszych wrogów?» A on
odpowiedział: «Jestem wodzem mocy Pańskich i właśnie
przybyłem». Wtedy Jozue upadł twarzą na ziemię, oddał mu pokłon
i rzekł do niego: «Co rozkazuje mój pan swemu słudze?» Na to
rzekł wódz zastępów Pańskich do Jozuego: «Zdejm obuwie z nóg
twoich, albowiem miejsce, na którym stoisz, jest święte». I Jozue
tak uczynił.

Czytanie Księgi Wyjścia (13, 20-15, 19).

Wyruszyli synowie Izraela z Sukkot i rozbili obóz w Etam, na skraju
pustyni. Bóg szedł przed nimi podczas dnia, jako słup obłoku, by
wskazywać im drogę, podczas nocy zaś jako słup ognia, aby im
świecić. Nie ustępował sprzed ludu słup obłoku we dnie ani słup
ognia w nocy. Pan przemówił do Mojżesza tymi słowami: «Powiedz
synom Izraela, niech zawrócą i niech rozbiją obóz pod Pi-Hachirot
pomiędzy Migdol a morzem, naprzeciw Baal-Sefon. Rozbijcie namioty
naprzeciw tego miejsca nad morzem. Faraon powie wtedy ludziom swoim o
synach Izraela: Zabłądzili w kraju, a pustynia zamknęła im drogę.
Uczynię upartym serce faraona, i urządzi pościg za wami. Wtedy
okażę potęgę moją nad faraonem i nad całym wojskiem jego.
Poznają wówczas Egipcjanie, że Ja jestem Pan». I uczynili w ten
sposób. Gdy doniesiono królowi egipskiemu o ucieczce ludu, zmieniło
się serce faraona i sług jego względem ludu i rzekli: «Cóżeśmy
uczynili pozwalając synom Izraela opuścić naszą służbę?»
Rozkazał wówczas faraon zaprzęgać swoje rydwany i zabrał ludzi
swoich ze sobą. Wziął sześćset rydwanów wyborowych oraz
wszystkie inne rydwany egipskie, a na każdym z nich byli dzielni
wojownicy. Pan uczynił upartym serce faraona, króla egipskiego, i
sług jego którzy urządził pościg za synami Izraela. Egipcjanie
ścigali ich i dopędzili obozujących nad morzem – wszystkie konie
i rydwany faraona, jeźdźcy i całe wojsko jego – pod Pi-Hachirot
naprzeciw Baal-Sefon. A gdy się zbliżył faraon, podnieśli oczy
synowie Izraela, a ujrzawszy, że Egipcjanie ciągną za nimi,
ogromnie się przerazili. Synowie Izraelai podnieśli głośne
wołanie do Pana. I rzekli do Mojżesza: «Czyż brakowało grobów w
Egipcie, że nas tu przyprowadziłeś, abyśmy pomarli na pustyni?
Cóż za usługę wyświadczyłeś nam przez to, że wyprowadziłeś
nas z Egiptu? Czyż nie mówiliśmy ci wyraźnie w Egipcie: Zostaw nas
w spokoju, chcemy służyć Egipcjanom. Lepiej bowiem nam było
służyć im, niż umierać na tej pustyni». Mojżesz odpowiedział
ludowi: «Nie bójcie się! Pozostańcie na swoim miejscu, a
zobaczycie zbawienie od Pana, jakie zgotuje nam dzisiaj. Egipcjan,
których widzicie teraz, nie będziecie już nigdy oglądać na
wieczne czasy. Pan będzie walczył za was, a wy będziecie
spokojni». Pan rzekł do Mojżesza: «Czemu głośno wołasz do Mnie?
Powiedz synom Izraela, niech ruszają w drogę. Ty zaś weź laskę
twoją i wyciągnij rękę nad morze i rozdziel je na dwoje, i niech
wejdą synowie Izraela w środek na suchą ziemię. Ja natomiast
uczynię upartym serce faraona i wszystkich Egipcjan, że pójdą za
nimi. Wtedy okażę moją potęgę wobec faraona, całego wojska jego,
rydwanów i wszystkich jego jeźdźców. A gdy okażę moją potęgę
wobec faraona, jego rydwanów i jeźdźców, wtedy poznają
Egipcjanie, że ja jestem Pan, gdy wysławię się w faraonie i w
rydwanach, w jeźdźcach jego». Anioł Boży, który szedł na
przedzie obozu synów Izraela, zmienił miejsce i szedł na ich
tyłach. Słup obłoku również przeszedł z przodu i zajął ich
tyły, stając między obozem egipskim a obozem synów Izraela. I tam
był obłok ciemnością, tu zaś oświecał noc. I nie zbliżyli się
jedni do drugich przez całą noc. Mojżesz wyciągnął rękę nad
morze, a Pan cofnął wody gwałtownym wiatrem południowym, który
wiał przez całą noc, i uczynił morze suchą ziemią, i wody
rozstąpiły się. Synowie Izraela szli przez środek morza po suchej
ziemi, mając mur z wód po prawej i po lewej stronie. Egipcjanie
ścigali ich. Wszystkie konie faraona, jego rydwany i jeźdźcy weszli
za nimi w środek morza. O straży porannej wejrzał Pan ze słupa
ognia i ze słupa obłoku na wojsko egipskie i zmusił je do
ucieczki. I zatrzymał koła ich rydwanów, tak że z wielką
trudnością mogli posuwać się naprzód. Egipcjanie krzyknęli:
«Uciekajmy przed Izraelem, bo w jego obronie Pan walczy z
Egipcjanami». A Pan rzekł do Mojżesza: «Wyciągnij rękę nad
morze, aby wody połączyły się i zalały Egipcjan, ich rydwany i
jeźdźców». Wyciągnął Mojżesz rękę nad morze, które o
brzasku dnia wróciło na swoje miejsce. Egipcjanie uciekając biegli
naprzeciw falom, i pogrążył ich Pan w środku morza. Powracająca
woda zatopiła rydwany i jeźdźców całego wojska faraona, którzy
weszli w morze, ścigając tamtych, nie ocalał z nich ani
jeden. Synowie zaś Izraela szli po suchym dnie morskim, mając mur
wodny po prawej i po lewej stronie. W tym to dniu wybawił Pan Izraela
z rąk Egipcjan. I widzieli synowie Izraela martwych Egipcjan na
brzegu morza. Gdy Izraelici widzieli wielkie dzieło, którego
dokonał Pan wobec Egipcjan, ulękli się Pana i uwierzyli Jemu oraz
Jego słudze Mojżeszowi. Wtedy Mojżesz i synowie Izraela razem z nim
zaśpiewali taką pieśń Panu, mówiąc:

Lektor: Śpiewajmy Panu.

Chór na ton 5: Chwalebnie bowiem się wysławił.

Lektor stichosy: Konia i jeźdźca pogrążył w morzu. Śpiewajmy
Panu.

Chór: Chwalebnie bowiem się wysławił.

Wspomożyciel i obrońca stał się moim zbawieniem. Śpiewajmy Panu.

Chór: Chwalebnie bowiem się wysławił.

To mój Bóg i wysławię Go, Bóg Ojca mego i wywyższę Go.
Śpiewajmy Panu.

Chór: Chwalebnie bowiem się wysławił.

Pan, mocarz wojny, Pan jest imię Jego. Rydwany faraona i jego wojsko
rzucił w morze. Śpiewajmy Panu.

Chór: Chwalebnie bowiem się wysławił.

Wyborowych wodzów zatopił w Morzu Czerwonym. Śpiewajmy Panu.

Chór: Chwalebnie bowiem się wysławił.

Pokryła ich otchłań, pogrążyli się w głębinie jak kamień.
Śpiewajmy Panu.

Chór: Chwalebnie bowiem się wysławił.

Prawica Twoja, Panie, zasłynęła w mocy. Śpiewajmy Panu.

Chór: Chwalebnie bowiem się wysławił.

Prawa ręka Twoja, Panie, skruszyła wrogów i wielkością chwały
Twojej, Panie, starłeś przeciwników. Śpiewajmy Panu.

Chór: Chwalebnie bowiem się wysławił.

Posłałeś im gniew Twój i spalił ich jak słomę. Pod tchnieniem
Twojej zapalczywości rozstąpiły się wody. Śpiewajmy Panu.

Chór: Chwalebnie bowiem się wysławił.

Żywioły płynne stanęły jak wały pośrodku morza. Śpiewajmy
Panu.

Chór: Chwalebnie bowiem się wysławił.

Rzekł wróg: „Będę ścigał, pochwycę, zdobycz podzielę,
nasycę mą duszę, zabiję mieczem moim, panować będzie ręka
moja”. Śpiewajmy Panu.

Chór: Chwalebnie bowiem się wysławił.

Posłałeś ducha Twego i przykryło ich morze, zatonęli jak ołów w
słonej wodzie. Śpiewajmy Panu.

Chór: Chwalebnie bowiem się wysławił.

Któż jest pośród bogów podobny Tobie, Panie? Któż jest podobny,
wysławiony w świętych, przedziwny w chwale, cuda czyniący?
Śpiewajmy Panu.

Chór: Chwalebnie bowiem się wysławił.

Wyciągnąłeś prawicę swą i pożarła ich ziemia. Prowadziłeś w
sprawiedliwości Twojej lud swój, który wybawiłeś. Śpiewajmy
Panu.

Chór: Chwalebnie bowiem się wysławił.

Ucieszyłeś mocą Twoją w świętym przybytku Twoim. Usłyszały to
narody i wystraszyły się, strach padł na mieszkańców
filistyńskiej ziemi. Śpiewajmy Panu.

Chór: Chwalebnie bowiem się wysławił.

Przerazili się wtedy władcy Edomu, książąt Moabu ogarnęła
bojaźń, truchleją z trwogi wszyscy mieszkańcy Kanaanu. Śpiewajmy
Panu.

Chór: Chwalebnie bowiem się wysławił.

Owładnęły nimi strach i przerażenie, wobec mocy ramienia Twego
skamienieli. Śpiewajmy Panu.

Chór: Chwalebnie bowiem się wysławił.

Aż przejdzie lud Twój, Panie, aż przejdzie lud, któryś sobie
nabył. Śpiewajmy Panu.

Chór: Chwalebnie bowiem się wysławił.

Wprowadziłeś ich i osadziłeś na górze dziedzictwa Twego, w
miejscu, które uczyniłeś swym mieszkaniem, Panie, w świątyni,
którą przygotowały ręce Twoje. Śpiewajmy Panu.

Chór: Chwalebnie bowiem się wysławił.

Pan króluje na wieki i na zawsze! Gdy weszły w morze konie faraona z
rydwanami i jeźdźcami, Pan przywiódł na nich z powrotem wodę
morską. Śpiewajmy Panu.

Chór: Chwalebnie bowiem się wysławił.

Synowie zaś Izraela przeszli suchą nogą pośrodku morza. Śpiewajmy
Panu.

Chór: Chwalebnie bowiem się wysławił.

Chwała Ojcu i Synowi, i Świętemu Duchowi. Śpiewajmy Panu.

Chór: Chwalebnie bowiem się wysławił.

I teraz, i zawsze, i na wieki wieków. Amen. Śpiewajmy Panu.

Chór: Chwalebnie bowiem się wysławił.

Lektor sam: Chwalebnie bowiem się wysławił.

Czytanie Proroctwa Sofoniasza (3, 8-15).

Tak mówi Pan: Czekajcie na Mnie w dniu, gdy powstanę na świadectwo,
bo postanowiłem zgromadzić narody, zebrać królestwa, aby wylać na
nie gniew mój, cały gniew zapalczywości mojej. Bowiem ogień mej
żarliwości pochłonie całą ziemię. Wtedy przywrócę ludziom
wargi czyste, aby wszyscy wzywali imienia Pana i służyli Mu
jednomyślnie. Z tamtej strony rzek Etiopii wielbiciele moi, wśród
moich rozproszonych, złożą Mi ofiarę. W dniu tym nie będziesz
się wstydzić wszystkich twoich uczynków, przez które dopuściłaś
się względem Mnie niewierności, usunę bowiem wtedy spośród
ciebie pysznych samochwalców twoich i nie będziesz się więcej
wywyższać na świętej mej górze. I zostawię pośród ciebie lud
pokorny i biedny, a szukać będą schronienia w imieniu Pana. Reszta
Izraela nie będzie czynić nieprawości ani mówić kłamstwa i nie
znajdzie się w ich ustach zwodniczy język. Gdy paść się będą i
wylegiwać, nie będzie nikogo, kto by ich przestraszył. Raduj się
bardzo, Córo Syjońska! Głoś, Córo Jerozolimska! Ciesz się i
wesel z całego serca, Córo Jeruzalem! Oddalił Pan nieprawości
twoje, wybawił cię z ręki wrogów twoich. Król Izraela, Pan, jest
pośród ciebie, nie ujrzysz już zła.

Czytanie III Księgi Królewskiej (17, 8-24).

Było słowo Pana do Eliasza, mówiąc: «Wstań i idź do Sarepty
koło Sydonu i tam zamieszkaj, albowiem kazałem tam pewnej wdowie,
aby cię żywiła». Wtedy wstał i poszedł do Sarepty, a kiedy
wchodził do bramy tego miasta, pewna wdowa zbierała tam sobie drwa,
więc Eliasz zawołał ją i powiedział do niej: «Przynieś mi,
proszę, trochę wody w naczyniu, abym się napił». Ona zaś
poszła, aby jej nabrać, ale zawołał na nią Eliasz i rzekł:
«Weź, proszę, dla mnie i kawałek chleba w rękę moją, abym
jadł!» Na to odrzekła niewiasta: «Na życie Pana Boga mego! Już
nie mam pieczywa, tylko garść mąki w dzbanie i trochę oliwy w
baryłce. Właśnie zbieram kilka polan drewna i kiedy przyjdę,
przyrządzę sobie i dzieciom moim strawę. Zjemy to, a potem
pomrzemy». Eliasz zaś jej powiedział: «Nie bój się! Idź, zrób,
jak rzekłaś, tylko najpierw zrób z tego mały podpłomyk dla mnie i
przynieś mi! A sobie i dzieciom twoim zrobisz potem. Albowiem Pan
Bóg Izraela rzekł tak: „Dzban mąki nie wyczerpie się i baryłka
oliwy nie opróżni się aż do dnia, w którym Pan spuści deszcz na
ziemię”». Poszła więc niewiasta i zrobiła, jak Eliasz
powiedział, i podała mu, a on zjadł i ona oraz dzieci jej. I od
tego dnia dzban mąki nie wyczerpał się i baryłka oliwy nie
opróżniła się według obietnicy Pana, którą wypowiedział przez
Eliasza. Po tych wydarzeniach zachorował syn tej niewiasty, będącej
głową rodziny, a niebawem jego choroba tak bardzo się wzmogła, że
przestał oddychać. Wówczas powiedziała niewiasta do Eliasza:
«Czego ty, człowieku Boży, chcesz ode mnie? Czy po to przyszedłeś
do mnie, aby mi przypomnieć grzechy moje i przyprawić o śmierć
syna mego?» Na to Eliasz jej odpowiedział: «Daj mi syna twego!»
Następnie, wziąwszy go z jej łona, zaniósł go do górnej izby,
gdzie sam mieszkał, i położył go na swoim łożu. I zawołał
Eliasz do Pana i rzekł: «O Panie, Boże mój! Czy nawet na wdowę, u
której zamieszkałem, Ty sprowadzasz nieszczęście, dopuszczając
śmierć jej syna?» Później trzykrotnie tchnął na dziecko i znów
wzywając Pana rzekł: «O Panie, Boże mój! Błagam cię, niech
dusza tego dziecka wróci do niego!» i stało się tak. Pan
wysłuchał wołanie Eliasza, gdyż dusza dziecka powróciła do
niego, a ono ożyło. Wówczas Eliasz wziął dziecko i zaniósł z
górnej izby tego domu, i oddał je matce. Następnie Eliasz rzekł do
niej: «Patrz, syn twój żyje!» A wtedy ta niewiasta powiedziała do
Eliasza: «Teraz wiem, że naprawdę jesteś człowiekiem Bożym i
słowo Pańskie w twoich ustach jest prawdą».

Czytanie proroctwa Izajasza (61, 1-11; 72, 1-5).

Niech rozraduje się dusza moja w Panu, przyoblekł mnie bowiem w
szatę zbawienia i odział mnie w suknię wesela. Jak na oblubieńca
włożył mi koronę i jak oblubienicę upiększył mnie ozdobami. Jak
ziemia rodzi kwiat swój i jak ogród wydaje swoje owoce, tak Pan Bóg
rodzi sprawiedliwość i radość przed wszystkimi narodami. Nie
umilknę ze względu na Syjon i nie pozwolę ze względu na
Jerozolimę, aż wyjdzie jak światłość sprawiedliwość moja i
zbawienie moje rozbłyśnie jak światło. I ujrzą narody
sprawiedliwość twoją, i królowie chwałę twoją, i nazwą ciebie
imieniem nowym, które nada tobie Pan. I będziesz koroną cnót w
ręku Pańskim i diademem królestwa w ręku Boga twego. Żadne
miejsce puste nie zostanie pozostawione i ziemie twoje, i cała ziemia
twoja, albowiem zechce Pan zasiedlić ziemię twoją. Jak młodzieniec
żyje z dziewicą, tak będą żyć synowie twoi z tobą. I stanie
się, że jak weseli się oblubieniec z oblubienicą, tak Pan
rozraduje się w tobie.

Czytanie Księgi Rodzaju (22, 1-18).

Stało się po tych słowach, Bóg wystawił Abrahama na próbę i
rzekł do niego: «Abrahamie! Abrahamie!» A on odpowiedział: «Oto
jestem». I rzekł Bóg: «Weź syna twego umiłowanego, którego
miłujesz, Izaaka, i idź do kraju Moria i tam złóż go w ofierze na
jednym z pagórków, jakie ci wskażę». Nazajutrz rano Abraham
osiodłał swego osła, zabrał z sobą dwóch swych ludzi i syna
swego Izaaka, narąbał drzewa do spalenia ofiary i ruszył w drogę,
i na trzeci dzień przyszedł do miejsca, o którym mu Bóg
powiedział. Spostrzegł Abraham oczyma swoimi i dostrzegł z daleka
owo miejsce. I rzekł do swych sług: «Zostańcie tu z osłem, ja
zaś i chłopiec pójdziemy tam, aby oddać pokłon Bogu, a potem
wrócimy do was». Abraham, zabrawszy drwa do spalenia ofiary,
włożył je na syna swego Izaaka, wziął do ręki ogień i nóż, po
czym obaj się oddalili. Izaak rzekł do ojca swego Abrahama:
«Ojcze!» A on rzekł: «Co jest, dziecię?» Zapytał: «Oto ogień
i drwa, a gdzież jest owca na całopalenie?» Abraham rzekł: «Bóg
upatrzy sobie owcę na całopalenie, dziecię». I szli obydwaj dalej.
A gdy przyszli na to miejsce, które Bóg wskazał, Abraham zbudował
tam ołtarz, ułożył na nim drwa i związawszy syna swego Izaaka
położył go na ołtarzu na tych drwach. Potem Abraham sięgnął
ręką po nóż, aby zabić syna swego. Ale wtedy Anioł Pański
zawołał na niego z nieba i rzekł: «Abrahamie, Abrahamie!» A on
rzekł: «Oto jestem». Anioł powiedział mu: «Nie podnoś ręki
twojej na chłopca i nie czyń mu nic złego! Teraz poznałem, że
boisz się Boga, bo nie oszczędziłeś syna twego umiłowanego dla
Mnie». Abraham, obejrzawszy się poza siebie, spostrzegł barana
uwikłanego rogami w zaroślach. Poszedł więc Abraham, wziął
barana i złożył w ofierze całopalnej zamiast Izaaka, swego syna. I
dał Abraham miejscu temu nazwę «Pan widzi». Stąd to mówi się
dzisiaj: «Na górze Pan się ukazuje». Po czym Anioł Pański
zawołał z nieba do Abrahama po raz drugi, mówiąc: «Przysięgam na
siebie samego, mówi Pan, że ponieważ uczyniłeś to, a nie
oszczędziłeś syna twego umiłowanego dla mnie, zaiste
błogosławiąc będę błogosławił ciebie i dam ci potomstwo tak
liczne jak gwiazdy na niebie, i jak ziarnka piasku na wybrzeżu morza.
Potomkowie twoi zdobędą grody swych nieprzyjaciół. Wszystkie ludy
ziemi będą pobłogosławione w potomstwie twoim, gdyż usłuchałeś
głosu mego».

Czytanie Księgi Izajasza (61, 10-62, 5).

Duch Pana Boga na mnie, bo Pan mnie namaścił. Posłał mnie, by
głosić dobrą nowinę ubogim, by opatrywać rany serc złamanych, by
zapowiadać wyzwolenie jeńcom i niewidomym przejrzenie. Aby
obwieszczać rok łaski Pańskiej, i dzień pomsty naszego Boga, aby
pocieszać wszystkich zasmuconych, by rozweselić płaczących na
Syjonie, aby im wieniec dać zamiast popiołu, olejek radości
płaczącym, pieśń chwały zamiast zgnębienia na duchu. Nazwą ich
rodami sprawiedliwości, szczepami Pana dla Jego rozsławienia.
Zabudują wieczne pustynie, podniosą z gruzów dawne budowle,
odnowią miasta zburzone, świecące pustkami od pokoleń. Staną
obcokrajowcy, by paść waszą trzodę, cudzoziemcy będą u was orać
i uprawiać winnice. Wy zaś będziecie nazywani kapłanami Pana,
mienić was będą sługami Boga waszego. Zużyjecie bogactwo
narodów, dobrobyt ich sobie przywłaszczycie. Przeto ziemię waszą
powtórnie odziedziczycie, przeto w swej ziemi odziedziczycie wszystko
w dwójnasób i zażywać będziecie wiecznego szczęścia. Albowiem
Ja jestem Pan miłujący sprawiedliwość, nienawidzący grabieży i
bezprawia, oddam im nagrodę z całą wiernością i zawrę z nimi
wieczyste przymierze. Plemię ich będzie znane wśród narodów i
między ludami ich potomstwo. Wszyscy, co ich zobaczą, uznają, że
oni są błogosławionym szczepem Boga i radością rozradują się w
Panu.

Czytanie IV Księgi Królewskiej (4, 8-27).

Pewnego dnia Elizeusz przechodził przez Sunam, a była tam kobieta
bogata, która zawsze nakłaniała go do spożycia posiłku. Ilekroć
więc przechodził, udawał się tam, by spożyć posiłek.
Powiedziała ta kobieta do męża swego: «Oto teraz jestem
przekonana, że świętym mężem Bożym jest ten, który ciągle do
nas przychodzi. Przygotujmy mały pokój górny, obmurowany, i wstawmy
tam dla niego łóżko, stół, krzesło i lampę. Kiedy przyjdzie do
nas, to tam się uda». Gdy więc pewnego dnia Elizeusz tam
przyszedł, udał się do górnego pokoju i tamże położył się do
snu. I powiedział do Gechaziego, swojego sługi: «Zawołaj tę
Sunamitkę!» Zawołał ją i stanęła przed nim. Rzekł do niego:
«Proszę, powiedz jej: Oto podjęłaś dla nas te wszystkie starania.
Co można uczynić dla ciebie? Czy można przemówić słowo za tobą
do króla lub do dowódcy wojska?» Odpowiedziała: «Nie. Ja mieszkam
pośród swego ludu». Mówił dalej: «Co więc można uczynić dla
niej?» Odpowiedział Gechazi, sługa jego: «Niestety, ona nie ma
syna, a mąż jej jest stary». Rzekł więc: «Zawołaj ją!»
Zawołał ją i stanęła przed wejściem. I powiedział Elizeusz do
niej: «O tej porze za rok będziesz pieściła syna».
Odpowiedziała: «Ach, panie mój! Nie oszukuj służebnicy twojej!»
Potem kobieta poczęła i urodziła syna o tej samej porze, po roku,
jak jej zapowiedział Elizeusz. Chłopiec dorastał. Pewnego dnia
wyszedł do swego ojca, do żniwiarzy i odezwał się do ojca: «Moja
głowa! Moja głowa!» On zaś rozkazał słudze: «Zabierz go do
matki!» Zabrał go i zaprowadził do jego matki. Pozostał on na jej
kolanach aż do południa i umarł. Wtedy weszła ona i położyła go
na łożu męża Bożego, zamknęła za sobą drzwi i wyszła.
Zawołała swego męża mówiąc: «Przyślij mi jednego ze sług z
jedną oślicą. Pobiegnę do męża Bożego i wrócę».
Odpowiedział: «Czemu wyruszasz do niego dzisiaj? Nie ma ani nowiu,
ani szabatu». Odrzekła: «Bądź spokojny!» Osiodłała oślicę i
rzekła do sługi swego: «Prowadź, idź! Nie zatrzymuj mnie w
drodze, aż ci rozkażę». Wyruszyła i dotarła do męża Bożego na
górze Karmel. Kiedy mąż Boży ujrzał ją z daleka, rzekł do
sługi swego, Gechaziego: «Oto owa Sunamitka. Teraz więc biegnijże
na jej spotkanie i zapytaj ją: Czy dobrze ci się powodzi?» I
pobiegł na jej spotkanie, i rzekł: «Czy dobrze ci się powodzi? Czy
powodzi się twojemu mężowi? Czy powodzi się twojemu dziecku?»
Odpowiedziała: «Powodzi się». Kiedy przyszła do Elizeusza na
górę, ujęła go za nogi. A Gechazi zbliżył się, żeby ją
odsunąć. Lecz Elizeusz powiedział: «Zostaw ją, bo dusza jej w
smutku pogrążona, a Pan ukrył to przede mną i nie oznajmił mi».
Ona zaś rzekła: «Czy ja prosiłam pana mojego o syna? Czyż nie
powiedziałam: Nie oszukuj mnie?» Wtedy Elizeusz powiedział
Gechaziemu: «Przepasz biodra, weź laskę moją w dłoń, a idź!
Jeżeli spotkasz kogo, nie pozdrawiaj go; a jeżeli kto ciebie
pozdrowi, nie odpowiadaj mu. I położysz laskę moją na chłopcu».
Lecz matka chłopca rzekła: «Na życie Pana i na twoje życie: Nie
opuszczę cię!» Wtedy Elizeusz wstał i poszedł za nią. Gechazi
zaś wyprzedził ich i położył laskę na chłopcu, lecz nie było
ani głosu, ani znaku życia. Gechazi więc wrócił do niego i
oznajmił mu, mówiąc: «Chłopiec się nie obudził». Elizeusz
wszedł do domu, a oto na jego własnym łożu leżał martwy
chłopiec. Wszedł, zamknął drzwi za sobą i za nim, i modlił się
do Pana. Następnie wszedł na łóżko, rozciągnął się na
dziecku, położył twarz swoją na jego twarzy, oczy swoje na jego
oczach, dłonie swoje na jego dłoniach, i pochylony nad nim
pozostawał, tak iż się rozgrzało ciało chłopca. Znowu chodził
po domu tam i z powrotem, wchodził na łóżko i pochylał się nad
nim siedem razy. Wtedy chłopiec otworzył oczy swoje. On zaś
zawołał Gechaziego, mówiąc: «Zawołaj tę Sunamitkę!» Kiedy ją
zawołał, a przyszła do niego, powiedział: «Zabierz syna twego!»
Weszła, upadła do jego stóp i oddała mu pokłon aż do ziemi,
następnie zabrała syna swego i wyszła.

Czytanie Proroctwa Izajasza (63, 11-64, 5).

Tak mówi Pan: «Gdzież Ten, który wydobył z ziemi pasterza swej
trzody? Gdzież Ten, który tchnął w nich Ducha Świętego? Ten,
który sprawił, że szło po prawicy Mojżesza Jego ramię chwalebne,
i który rozdzielił wody przed nimi, zyskując sobie imię wieczyste,
który ich prowadził przez morskie głębiny jak konia po stepie, tak
że się nie potknęli? Jak bydłu schodzącemu na dół na nizinę i
Duch Pański kierował nimi. Tak prowadziłeś lud Twój, zyskując
sobie imię chwalebne. Spojrzyj z nieba i patrz z domu Twego
świętego i chwały Twojej! Gdzie Twoja zazdrość i moc Twoja? Gdzie
jest mnóstwo miłosierdzia Twego i zmiłowań Twoich? Albowiem
cierpliwy jesteś dla nas, Ty jesteś Ojcem naszym! Zaiste, nie
poznaje nas Abraham, Izrael nas nie uznaje, ale Ty, Panie, nasz Ojcze,
„Wybawiciel nasz” to Twoje imię odwieczne. Czemuż, o Panie,
dozwalasz nam błądzić z dala od drogi Twojej, tak iż serce nasze
staje się nieczułe na bojaźń przed Tobą? Odmień się przez
wzgląd na Twoje sługi i na pokolenia Twojego dziedzictwa. Czemu
bezbożni wtargnęli na świętą górę Twoją, wrogowie nasi
podeptali świątynię Twoją? Staliśmy się od dawna jakby ci, nad
którymi Ty nie panujesz i którzy nie noszą imienia Twego. Gdy
otwierasz niebiosa, przed Tobą drżą góry. Podobnie jak wosk taje w
obliczu ognia i ogień spali wrogów, abyś dał poznać imię Twoje
wrogom. Przed Tobą drżeć będą narody, gdy dokonasz dziwów
chwalebnych, przed Tobą zadrżą góry. Od wieka nie słyszano, ani
oczy nasze nie widziały Boga poza Tobą i czyny Twoje, który czynisz
oczekującym miłosierdzia. Miłość spotyka czyniących
sprawiedliwość i pamiętających o drogach Twoich».

Czytanie Proroctwa Jeremiasza (31, 31-34).

Tak mówi Pan: «Oto nadchodzą dni i zawrę z domem Izraela i z domem
Judy przymierze nowe. Nie według przymierza, które zawierałem z
ojcami ich w dniu, gdy wziąłem ich za rękę i wyprowadziłem z
ziemi egipskiej. Oni jednak nie wytrwali w przymierzu moim i ja nie
troszczyłem się o nich, mówi Pan. Oto przymierze, które zawieram z
domem Izraela w tych dniach, mówi Pan. Prawa moje w myśli ich i w
sercach ich zapiszę je, i będę im Bogiem, a oni będą mi ludem. I
nie nauczy nikt bliźniego swego i nikt brata swego, mówiąc: Poznaj
Boga! Albowiem wszyscy poznają mnie od małego aż do wielkich, gdyż
miłosierny będę dla ich nieprawości i nie będę pamiętał
grzechów ich».

Czytanie Proroctwa Daniela (3, 1-90).

W osiemnastym roku król Nabuchodonozor sporządził złoty posąg o
wysokości sześćdziesięciu łokci, a szerokości sześciu łokci i
kazał go ustawić na równinie Dura w kraju babilońskim. Następnie
polecił król Nabuchodonozor satrapom, namiestnikom, rządcom,
radcom, skarbnikom, sędziom, prawnikom i wszystkim zarządcom
prowincji zebrać się i uczestniczyć w poświęceniu posągu
wzniesionego przez króla Nabuchodonozora. Zebrali się więc
satrapowie, namiestnicy, rządcy, radcy, skarbnicy, sędziowie,
prawnicy i wszyscy zarządcy prowincji na poświęcenie posągu
wzniesionego przez króla Nabuchodonozora i ustawili się przed
posągiem, który wzniósł król Nabuchodonozor. Herold zaś
obwieszczał donośnie: «Rozkaz dla was, narody, ludy, języki; w
chwili, gdy usłyszycie dźwięk rogu, fletu, lutni, harfy,
psalterium, dud i wszelkiego rodzaju instrumentów muzycznych,
upadniecie na twarz i oddacie pokłon złotemu posągowi, który
wzniósł król Nabuchodonozor. Kto by nie upadł na twarz i nie
oddał pokłonu, zostanie natychmiast wrzucony do rozpalonego pieca».
W chwili więc, gdy dał się słyszeć dźwięk rogu, fletu, lutni,
harfy, psalterium, dud i wszelkiego rodzaju instrumentów muzycznych,
wszystkie narody, ludy, języki padły na twarz, oddając pokłon
złotemu posągowi, który wzniósł król Nabuchodonozor. Wtedy
przyszli mężowie Chaldejczycy, by oskarżyć Żydów. Zwrócili się
do króla Nabuchodonozora i powiedzieli: «Królu, żyj wiecznie!
Wydałeś, królu, nakaz, by każdy człowiek, który usłyszy
dźwięk rogu, fletu, lutni, harfy, psalterium, dud i wszelkiego
rodzaju instrumentów muzycznych, upadł na twarz i oddał pokłon
złotemu posągowi. Kto by zaś nie upadł na twarz i nie oddał
pokłonu, miał być wrzucony do rozpalonego pieca. Są tutaj jednak
mężowie żydowscy, których uczyniłeś zwierzchnikami kraju
babilońskiego, Azariasz, Mizael i Ananiasz, i nie posłuchali oni
nakazu twego, królu, i nie oddają czci bogom twoim ani nie oddają
pokłonu złotemu posągowi, który wzniosłeś». Wtedy
Nabuchodonozor zapłonął gniewem i rozkazał przyprowadzić
Azariasza, Mizaela i Ananiasza. Sprowadzono więc tych mężów przed
króla. Zwrócił się do nich Nabuchodonozor i powiedział: «Czy
jest prawdą, Azariaszu, Mizaelu i Ananiaszu, że nie czcicie bogów
moich ani nie oddajecie pokłonu złotemu posągowi, który
wzniosłem? Czy teraz jesteście gotowi, aby w chwili gdy usłyszycie
dźwięk rogu, fletu, lutni, harfy, psalterium, dud i wszelkiego
rodzaju instrumentów muzycznych upaść na twarz, i oddać pokłon
posągowi, który uczyniłem? Jeżeli zaś nie oddacie pokłonu,
zostaniecie natychmiast wrzuceni do rozpalonego pieca. Który zaś
bóg mógłby was wyrwać z ręki mojej?» Azariasz, Mizael i Ananiasz
odpowiedzieli, zwracając się do króla Nabuchodonozora: «Nie musimy
tobie, królu, odpowiadać w tej sprawie. Jeżeli Bóg nasz, któremu
służymy, zechce nas wybawić z rozpalonego pieca, może nas
wyratować z ręki twej, królu! Jeśli zaś nie, wiedz, królu, że
nie będziemy czcić bogów twoich, ani oddawać pokłonu złotemu
posągowi, który wzniosłeś». Na to wpadł Nabuchodonozor w gniew,
a wyraz jego twarzy zmienił się w stosunku do Azariasza, Mizaela i
Ananiasza, i rzekł: «Rozpalcie piec siedem razy bardziej niż
trzeba». Mężom zaś najsilniejszym spośród swego wojska rzekł:
«Zwiążcie Azariasza, Mizaela i Ananiasza i wrzućcie ich do
rozpalonego pieca». Związano więc tych mężów w ich płaszczach,
obuwiu, tiarach i ubraniach, i wrzucono do środka rozpalonego pieca.
Ponieważ rozkaz króla był stanowczy, a piec nadmiernie rozpalony,
płomień ognia zabił tych mężów, którzy wrzucili Azariasza,
Mizaela i Ananiasza. Trzej zaś mężowie, Azariasz, Mizael i
Ananiasz, wpadli związani do środka rozpalonego pieca. I chodzili
wśród płomieni śpiewając Bogu i błogosławiąc Pana. I
stanąwszy z nimi Azariasz tak się modlił, a otwarłszy swe usta,
mówił w środku ognia: Błogosławiony jesteś, Panie, Boże ojców
naszych, i chwalebne i błogosławione jest imię Twoje na wieki.
Albowiem jesteś sprawiedliwy we wszystkim, co nam uczyniłeś, a
wszystkie dzieła Twoje są prawdą, drogi zaś Twoje proste i
wszystkie wyroki Twoje słuszne. Wydałeś prawdziwe wyroki we
wszystkim, co sprowadziłeś na nas i na Jerozolimę, święte miasto
ojców naszych. Albowiem prawdą i sądem sprowadziłeś na nas
wszystko to z powodu grzechów naszych. Albowiem zgrzeszyliśmy i
popełniliśmy nieprawości, odstępując od Ciebie i okazaliśmy się
przewrotni we wszystkim, a przykazań Twoich nie słuchaliśmy, ani
nie zachowaliśmy, ani nie wypełnialiśmy tego, co nam nakazałeś,
by nam się dobrze powodziło. Wszystko, co na nas sprowadziłeś, i
wszystko, co nam uczyniłeś, uczyniłeś według sprawiedliwego
sądu. Wydałeś nas w ręce naszych nieprawych nieprzyjaciół,
najgorszych odstępców, i niesprawiedliwemu królowi, najbardziej
przewrotnemu na całej ziemi. Teraz zaś nie mamy odwagi otworzyć ust
swoich, wstyd i hańba okryła sługi Twoje i tych, co cześć Ci
oddają. Nie opuszczaj nas na zawsze, przez wzgląd na imię Twoje nie
zrywaj Twego przymierza i nie odwracaj od nas miłosierdzia swego,
przez wzgląd na Abrahama, umiłowanego przez Ciebie, i na Izaaka,
sługę Twego, i Izraela, świętego Twego, którym przyrzekłeś
rozmnożyć potomstwo ich jak gwiazdy na niebie i jak piasek nad
brzegiem morza. Oto, Władco, oto jesteśmy najmniejsi spośród
wszystkich narodów i jesteśmy dziś poniżeni na całej ziemi z
powodu grzechów naszych. Nie ma obecnie władcy, proroka ani wodza,
ani całopalenia, ani ofiary, ani darów pokarmowych, ani kadzielnych,
ani miejsca, gdzie ofiarować Tobie i znaleźć miłosierdzie. Lecz z
duszą skruszoną i z duchem pokornym niech będziemy przyjęci. Jak
całopalenia z baranów i cielców, i z tysięcy tłustych owiec, tak
niech będzie dziś ofiara nasza przed Tobą i niech Ci się spodoba,
albowiem ci, co pokładają nadzieję w Tobie, nie mogą doznać
wstydu. Teraz zaś postępujemy za Tobą z całego serca, lękamy się
Ciebie i szukamy oblicza Twego. Nie zawstydzaj nas, lecz postępuj z
nami według swej łagodności i według wielkiego miłosierdzia
swego, i wybaw nas przez swe cuda, i uczyń imię swoje sławnym,
Panie. Wszyscy ci, co wyrządzają krzywdę sługom Twoim, niech
zostaną zawstydzeni, niech ich okryje wstyd i pozbawi wszelkiej
siły, a potęga ich niech zostanie skruszona. Niech poznają, że Ty
jesteś Pan Bóg jedyny i pełen chwały na całej ziemi”. Słudzy
królewscy, którzy ich wrzucili, nie ustawali w rozpalaniu pieca
naftą, smołą, pakułami i chrustem. Płomień wznosił się
czterdzieści dziewięć łokci ponad piec i rozprzestrzeniając się
spalił tych Chaldejczyków, którzy znaleźli się koło pieca.
Anioł Pański zstąpił zaś do pieca wraz z Azariaszem i jego
towarzyszami, i usunął płomień ognia z pieca, sprowadzając do
środka pieca jakby orzeźwiający powiew rosy, tak że ogień nie
dosięgnął ich wcale, nie sprawił im bólu, ani nie wyrządził
krzywdy. Wtedy ci trzej jakby jednym głosem śpiewali, błogosławili
i sławili Boga, mówiąc w piecu: Błogosławiony jesteś, Panie
Boże ojców naszych, chwalebny i wywyższony na wieki.
Błogosławione niech będzie imię Twoje święte, chwalebne i
wywyższone na wieki. Błogosławiony jesteś w przybytku świętej
chwały Twojej, chwalebny i wywyższony na wieki. Błogosławiony
jesteś przenikający otchłanie, zasiadający na cherubinach,
chwalebny i wywyższony na wieki. Błogosławiony jesteś na tronie
chwały królestwa Twego, chwalebny i wywyższony na wieki.
Błogosławiony jesteś na sklepieniu nieba, chwalebny i wywyższony
na wieki.

Tu wstajemy i śpiewamy: Śpiewajcie Panu i wywyższajcie Go na
wszystkie wieki.

Błogosławcie Pana wszystkie dzieła Pańskie.

Śpiewajcie Panu i wywyższajcie Go na wieki.

Błogosławcie Pana aniołowie Pańscy.

Śpiewajcie Panu i wywyższajcie Go na wieki.

Błogosławcie Pana niebiosa.

Śpiewajcie Panu i wywyższajcie Go na wieki.

Błogosławcie Pana wszystkie wody pod niebem.

Śpiewajcie Panu i wywyższajcie Go na wieki.

Błogosławcie Pana wszystkie potęgi Pańskie.

Śpiewajcie Panu i wywyższajcie Go na wieki.

Błogosławcie Pana słońce i księżycu.

Śpiewajcie Panu i wywyższajcie Go na wieki.

Błogosławcie Pana gwiazdy nieba.

Śpiewajcie Panu i wywyższajcie Go na wieki.

Błogosławcie Pana wszystkie deszcze i rosy.

Śpiewajcie Panu i wywyższajcie Go na wieki.

Błogosławcie Pana wszystkie wichry.

Śpiewajcie Panu i wywyższajcie Go na wieki.

Błogosławcie Pana ogniu i żarze.

Śpiewajcie Panu i wywyższajcie Go na wieki.

Błogosławcie Pana chłodzie i upale.

Śpiewajcie Panu i wywyższajcie Go na wieki.

Błogosławcie Pana rosy i szrony.

Śpiewajcie Panu i wywyższajcie Go na wieki.

Błogosławcie Pana lody i mróz.

Śpiewajcie Panu i wywyższajcie Go na wieki.

Błogosławcie Pana gołoledzie i śniegi.

Śpiewajcie Panu i wywyższajcie Go na wieki.

Błogosławcie Pana i noce i dni.

Śpiewajcie Panu i wywyższajcie Go na wieki.

Błogosławcie Pana światło i ciemności.

Śpiewajcie Panu i wywyższajcie Go na wieki.

Błogosławcie Pana błyskawice i chmury.

Śpiewajcie Panu i wywyższajcie Go na wieki.

Błogosław Pana ziemio.

Śpiewajcie Panu i wywyższajcie Go na wieki.

Błogosławcie Pana góry i pagórki.

Śpiewajcie Panu i wywyższajcie Go na wieki.

Błogosławcie Pana wszystkie rośliny ziemi.

Śpiewajcie Panu i wywyższajcie Go na wieki.

Błogosławcie Pana źródła.

Śpiewajcie Panu i wywyższajcie Go na wieki.

Błogosławcie Pana morza i rzeki.

Śpiewajcie Panu i wywyższajcie Go na wieki.

Błogosławcie Pana wieloryby i wszystkie stworzenia morskie.

Śpiewajcie Panu i wywyższajcie Go na wieki.

Błogosławcie Pana wszelkie ptaki niebieskie.

Śpiewajcie Panu i wywyższajcie Go na wieki.

Błogosławcie Pana zwierzęta dzikie i trzody.

Śpiewajcie Panu i wywyższajcie Go na wieki.

Błogosławcie Pana synowie ludzcy.

Śpiewajcie Panu i wywyższajcie Go na wieki.

Niech Izrael błogosławi Pana.

Śpiewajcie Panu i wywyższajcie Go na wieki.

Błogosławcie Pana kapłani Pańscy.

Śpiewajcie Panu i wywyższajcie Go na wieki.

Błogosławcie Pana słudzy Pańscy.

Śpiewajcie Panu i wywyższajcie Go na wieki.

Błogosławcie Pana duchy i dusze sprawiedliwych.

Śpiewajcie Panu i wywyższajcie Go na wieki.

Błogosławcie Pana święci i pokornego serca.

Śpiewajcie Panu i wywyższajcie Go na wieki.

Błogosławcie Pana Ananiaszu, Azariaszu, Mizaelu.

Śpiewajcie Panu i wywyższajcie Go na wieki.

Błogosławcie Pana apostołowie, prorocy i męczennicy Pańscy.

Śpiewajcie Panu i wywyższajcie Go na wieki.

Błogosławimy Ojca i Syna, i Świętego Ducha, Pana.

Śpiewajmy Panu i wywyższamy Go na wieki.

I teraz, i zawsze, i na wieki wieków. Amen.

Śpiewajcie Panu i wywyższajcie Go na wieki.

Chwalimy, błogosławimy i kłaniamy się Panu.

Śpiewając i wywyższając na wszystkie wieki.

Także mała ektenia z ekfonesis: Albowiem święty jesteś, Boże
nasz, i Tobie chwałę oddajemy, Ojcu i Synowi, i Świętemu Duchowi,
teraz i zawsze, i na wieki wieków.

Zamiast Trisagionu: Którzy w Chrystusie ochrzczeni są, w Chrystusa
przyobleczeni są. Alleluja.

Prokimenon, ton 5: Cała ziemia niech pokłoni się Tobie i śpiewa
Tobie, niech śpiewa imieniu Twemu, Najwyższy. Stichos: Zakrzyknij
Panu cała ziemio, śpiewajcie imieniu Jego.

Czytanie Listu świętego Apostoła Pawła do Rzymian (6, 3-11).

Bracia, my wszyscy, którzyśmy zostali ochrzczeni w Chrystusa Jezusa,
zostaliśmy ochrzczeni w Jego śmierci. Zatem przez chrzest w śmierci
zostaliśmy razem z Nim pogrzebani po to, abyśmy i my wkroczyli w
nowe życie, jak Chrystus powstał z martwych dzięki chwale Ojca.
Jeżeli bowiem przez śmierć, podobną do Jego śmierci, zostaliśmy
z Nim złączeni w jedno, to tak samo będziemy z Nim złączeni w
jedno przez podobne zmartwychwstanie. To wiedzcie, że dla zniszczenia
grzesznego ciała dawny nasz człowiek został razem z Nim
ukrzyżowany po to, byśmy już więcej nie byli w niewoli grzechu.
Kto bowiem umarł, stał się wolny od grzechu. Otóż, jeżeli
umarliśmy razem z Chrystusem, wierzymy, że z Nim również żyć
będziemy. Wiedząc, że Chrystus powstawszy z martwych już więcej
nie umiera, śmierć nad Nim nie ma już władzy. Bo to, że umarł,
umarł dla grzechu tylko raz, a że żyje, żyje dla Boga. Tak i wy
rozumiejcie, że umarliście dla grzechu, żyjecie zaś dla Boga w
Chrystusie Jezusie, Panu naszym.

Ton 7: Powstań, Boże, sądź ziemię, albowiem Ty odziedziczysz
wszystkie narody.

Stichosy: 1. Bóg stanął w zgromadzeniu bogów, pośrodku bogów
rozsądza.

2. Jak długo wydawać będziecie wyroki niesprawiedliwie i mieć
wzgląd na grzeszników?

3. Brońcie sieroty i ubogiego, pokornego i biednego wybawcie.

4. Uwolnijcie biednego i ubogiego, z ręki grzeszników wybawcie ich.

5. Nie poznali, ani nie zrozumieli, chodzą w ciemności.

6. Niech poruszą się wszystkie fundamenty ziemi. Ja rzekłem: Bogami
jesteście, wszyscy synami Najwyższego.

7. Wy zaś jako ludzie umieracie i jak każdy z książąt upadniecie.

Powstań, Boże, sądź ziemię, albowiem Ty odziedziczysz wszystkie
narody.

W czasie śpiewania: Powstań, Boże, sądź ziemię, kapłani i
diakoni zdejmują czarne szaty i zakładają białe.

Czytanie świętej Ewangelii według Mateusza (28, 1-20).

W wieczór sobotni, o świcie pierwszego dnia tygodnia przyszła Maria
Magdalena i druga Maria zobaczyć grób. A oto powstało wielkie
trzęsienie ziemi; albowiem anioł Pański zstąpił z nieba,
przystąpiwszy odsunął kamień od wejścia do grobu i usiadł na
nim. Postać jego jaśniała jak błyskawica, a szaty jego były
białe jak śnieg. Ze strachu przed nim zadrżeli strażnicy i stali
się jakby umarli. Anioł zaś przemówił do niewiast: «Nie bójcie
się! Wiem bowiem, że szukacie Jezusa Ukrzyżowanego. Nie ma Go tu,
bo zmartwychwstał, jak powiedział. Chodźcie, zobaczcie miejsce,
gdzie leżał Pan. A idźcie szybko i powiedzcie uczniom Jego, że
powstał z martwych i oto udaje się przed wami do Galilei. Tam Go
ujrzycie. Oto, co wam powiedziałem». Wyszedłszy szybko z grobu, z
bojaźnią i wielką radością pobiegły oznajmić to uczniom Jego.
Gdy zaś szły oznajmić uczniom Jego, oto Jezus spotkał je,
mówiąc: «Witajcie!» A one przystąpiwszy objęły nogi Jego i
oddały Mu pokłon. Wtedy mówi im Jezus: «Nie bójcie się! Idźcie
i oznajmijcie braciom moim: niech idą do Galilei, tam Mnie
zobaczą». Gdy one były w drodze, oto niektórzy ze straży przyszli
do miasta i oznajmili arcykapłanom o wszystkim, co zaszło. Ci
zebrali się ze starszymi i po naradzie dali żołnierzom sporo
pieniędzy, mówiąc: «Rozpowiadajcie, że uczniowie Jego przyszli w
nocy i wykradli Go, gdyśmy spali. A gdyby to doszło do namiestnika,
my z nim pomówimy i wybawimy was z kłopotu». Oni wzięli więc
pieniądze i uczynili, jak ich pouczono. I tak rozniosła się ta
pogłoska między Żydami i trwa aż do dnia dzisiejszego. Jedenastu
zaś uczniów udało się do Galilei na górę, tam gdzie polecił im
Jezus. A gdy Go ujrzeli, oddali Mu pokłon. Niektórzy jednak
wątpili. I przystąpiwszy Jezus powiedział im: «Dana Mi jest
wszelka władza na niebie i na ziemi. Idąc nauczajcie wszystkie
narody, chrzcząc je w imię Ojca i Syna, i Świętego Ducha. Ucząc
je zachowywać wszystko, co wam przykazałem. A oto Ja jestem z wami
przez wszystkie dni, do skończenia świata». Amen.

Liturgia św. Bazylego Wielkiego.

Zamiast Hymnu Cherubinów śpiewa się ten oto troparion, ton 8:

Niechaj milczy wszelkie ciało, niech stoi z bojaźnią i drżeniem, i
nie myśli o niczym, co ziemskie. Oto Król królów i Pan panujących
przychodzi, złożyć Siebie w ofierze i dać na pokarm wiernym.
Poprzedzają zaś Go chóry aniołów, ze wszelką władzą i
potęgą, wielooczni cherubini i sześcioskrzydli serafini,
zakrywający oblicza i śpiewający pieśń: Alleluja. Alleluja.
Alleluja.

Zamiast: Zaprawdę godne to jest, śpiewamy: Nie płacz nade mną,
Matko, widząc w grobie Syna, którego w łonie poczęłaś bez
nasienia, powstanę bowiem i wysławię się, i jako Bóg wyniosę w
chwale tych, którzy nieustannie w wierze i miłości Ciebie
wywyższają.

Koinonikon ton 4: Pan zbudził się jakby ze snu, i powstał
zbawiając nas. Alleluja, trzy razy. Po rozesłaniu kapłan rozdaje
antidoron. Odbywa się także pobłogosławienie chleba i wina.
Eklezjarcha mający dyżur powinien uważać, żeby Liturgia
skończyła się o drugiej godzinie w nocy. Po rozesłaniu nie
wychodzimy z cerkwi, lecz siadamy na naszych miejscach, wchodzili
kelaros i daje braciom po jednym kawałku chleba, po sześć fig i po
jednym naczyniu wina. Gdy my siedzimy ma miejsce wielkie czytanie
Dziejów świętych Apostołów od początku. Lektor mówi tytuł, a
kapłan: Panie Jezu Chryste Boże nasz, dla modlitw świętych
apostołów zmiłuj się nad nami. I po Amen lektor zaczyna czytać.
Także zaczynamy jeść. Po skończonym czytaniu kandelaptes zapala
wszystkie lampy w świątyni, wychodzi i uderza w semantron. Kapłan
błogosławi, a my zaczynamy trisagion i dalszy ciąg. Przyjdźcie,
pokłońmy się, trzy razy i Psalm 50. Także kanon wielkiej soboty,
hirmosy śpiewając po dwa razy, a tropariony po dwanaście razy ze
stichosami pieśni. Jako katabasję oba chóry śpiewają hirmos. Po
trzeciej pieśni katyzma poetycka wielkiej soboty: Żołnierze
strzegący Twego grobu. Czytamy także słowo świętego Epifaniusza,
lub homilię Chryzostoma. Po szóstej pieśni kontakion i ikos
wielkiej soboty. Także czytanie. Po dziewiątej pieśni trisagion i
troparion, ton 2: Gdy zstąpiłeś do śmierci, Życie nieśmiertelne,
wtedy otchłań zmartwiała od blasku Twego bóstwa. Kiedy zaś i
zmarłych wyprowadziłeś z otchłani, wszystkie moce niebios
wołały: „Dawco życia, Chryste Boże nasz, chwała Tobie!”,
ektenia i rozesłanie (podczas śpiewu dziewiątej pieśni kanonu
kapłan odnosi całun na ołtarz).
