Początek świętego i wielkiego postu.

W poniedziałek pierwszego tygodnia.

Paraeklezjarcha zwołuje o świtaniu, zwlekając ze względu na wczorajsze
ugoszczenie, i gromadzimy się wszyscy w cerkwi zgodnie ze zwyczajem.
Śpiewamy mesoniktikon bez pokłonów, jedynie na końcu czynimy trzy
wielkie pokłony z modlitwą: Panie i Władco życia mego. Tak bywa tylko
w pierwszy dzień, w pozostałe zaś dni świętego i wielkiego postu
śpiewamy cały mesoniktikon z dwunastoma pokłonami, według zwyczaju.
Kapłan wstaje, kłania się jak zwykle przełożonemu i wchodzi do
świętego prezbiterium, bierze kadzielnicę, staje przed świętym
ołtarzem i okadzając w formie krzyża, ogłasza: Błogosławiony Bóg nasz,
a my odpowiadamy: Amen. Kapłan wychodzi i okadza. Ustanowiony
psalmista mówi trisagion, zawsze bez pokłonów. Po Ojcze nasz mówimy:
Panie, zmiłuj się, dwanaście razy. Przyjdźcie, pokłońmy się,
trzykrotnie bez pokłonów. I Psalm 19 oraz 20 do końca, trisagion, bez
pokłonów. Po Ojcze nasz zwykłe tropariony. Gdy jest to odmawiane,
kapłan okadza święte prezbiterium i całą cerkiew. Także ektenia:
Zmiłuj się nad nami, Boże, z ekfonesis: Albowiem jesteś Bogiem
miłosiernym. Lektor: Amen. I mówimy: W imię Pańskie pobłogosław,
ojcze! Kapłan: Chwała świętej i jednoistotnej. Brat, który ma
wyznaczony dzień, staje na swoim miejscu i odmawia sześć psalmów z
wielką uwagą, niezbyt szybko, ale z bojaźnią Bożą, rozmawiając z samym
niewidzialnym Bogiem.

Nikt nie ma prawa szeptać, pluć lub chrząkać, lecz ma zważać na to, co
mówi psalmista, ręce mając złożone na piersiach i głowę pochyloną, a
oczy mając opuszczone, patrząc oczyma serca ku Wschodowi, aby modląc
się za swoje grzechy pamiętać o śmierci i przyszłych mękach, i o życiu
wiecznym.

Na początku zaś Psalmu 102 kapłan odmawia modlitwy jutrzni. Po
skończeniu psalmów: Chwała, i teraz. Alleluja, trzy razy. Także wielka
ektenia i ekfonesis. Wyznaczony zaś mnich śpiewa Alleluja według tonu
wypadającego w Oktoechosie. Stichos 1: Od godzin nocnych duch mój woła
do Ciebie, Boże, światłością są przykazania Twoje na ziemi. Stichos 2:
Nauczcie się sprawiedliwości, żyjący na ziemi. Stichos 3: Zawiść
ogarnie lud nieukarany. Stichos 4: Dodaj im zła, Panie, dodaj zła
sławnym ziemi. I po każdym stichosie Alleluja, trzy razy. Także
triadikony według tonu. Śpiewamy z rozrzewnieniem, donośnie i powoli.
Po drugim stichosie Chwała i po trzecim I teraz.

Odmawiamy także jedną katyzmę Psałterza. Po antyfonie zaś, na
Alleluja, czynimy trzy pokłony, wszyscy równo, po igumenie lub
eklezjarsze. Po pierwszej recytacji Psałterza katyzma poetycka z
Oktoechosu. Także czytanie z pism świętego Efrema, gdyż od tego dnia
zaczynamy czytać jego pisma aż do piątku Tygodnia Palmowego.

Po drugiej recytacji Psałterza katyzmy poetyckie Triodionu kyr Józefa.
Ton 2:

Prosomion: Ty, która jesteś źródłem miłosierdzia.

Na początku bożego postu zdobądźmy rozrzewnienie, z głębi duszy
wołając: Władco Chryste, przyjmij naszą modlitwę jak wyborny dym
kadzidlany i wybaw nas, błagamy, z przykrej woni zniszczenia i
strasznej męki, jako jedyny pobłażliwy.

Chwała, i teraz. Teotokion. Prosomion:

Ty, która jesteś źródłem miłosierdzia, Bogurodzico, uczyń nas godnymi
zmiłowania. Wejrzyj na lud, który zgrzeszył, okaż jak zawsze moc
Twoją. W Tobie bowiem nadzieję pokładając, wołamy do Ciebie: „Raduj
się!”, tak jak niegdyś Gabriel, wódz zastępów bezcielesnych.

I znów czytanie pism św. Efrema.

Po trzeciej recytacji Psałterza katyzma poetycka kyr Teodora. Ton 2:

Prosomion: Przeczystej Twojej ikonie, o Dobry.

Radośnie zacznijmy najczcigodniejszą wstrzemięźliwość, jaśniejąc
promieniami świętych przykazań Chrystusa Boga naszego, światłością
miłości, blaskiem modlitwy, oczyszczeniem czystości, mocą rozważnego
męstwa, abyśmy jako pełni światłości uprzedzili święte
zmartwychwstania po trzech dniach, jaśniejące światu
niezniszczalnością.

Chwała, i teraz. Teotokion. Prosomion:

Niepokonaną Twoją modlitwę zdobywszy w strasznych kłopotach, wyzwalam
się cudownie z uciskających mnie grzechów, co przewyższa nadzieję, o
Matko Boża, która zawsze uprzedzasz tych, którzy z wiarą Ciebie
proszą. Z tego powodu dziękczynnie wołamy do Ciebie: Przyjmij,
Władczyni, krótkie dziękczynienie i bądź mi we wszystkim pomocą.

Także czytanie z lausaika. Psalm 50. I zwykła modlitwa: Zbaw, Boże,
lud Twój. Także ekfonesis. Następnie zaczynamy: Śpiewajmy Panu, według
tonu kanonu Menei, dnia świętego. Stichosy pieśni mówimy szybko, każdy
chór swój stichos, aż dojdą do Żywioły płynne stanęły i od tego
zaczynają stichosy na czternaście. I śpiewamy z Menei z hirmosem na
sześć, a śpiewamy tak: pierwszy chór mówi stichos: Żywioły płynne
stanęły, i śpiewa hirmos. Drugi chór mówi drugi stichos: Rzekł wróg, i
po nim troparion kanonu. Chóry po kolei śpiewają stichosy aż do Wtedy.
Od tego stichosu zaczynamy trójpieśń kyr Józefa na cztery, a na Pan
zakrólował śpiewamy drugą trójpieśń kyr Teodora Studyty, i pierwszy
chór śpiewa troparion. Drugi chór drugi stichos i troparion. Następnie
dwa chóry łączą się i śpiewają Chwała. Triadikon wyższym głosem, I
teraz. Teotokion. Także mówimy bardzo wysokim głosem: Chwała Tobie,
Boże nasz, chwała Tobie. I śpiewamy inny troparion kyr Teodora,
ponieważ pieśń ma do pięciu troparionów. Na końcu mówimy katabasję,
którą jest hirmos drugiego kanonu.

Tak samo śpiewa się ósmą i dziewiątą pieśń.

Natomiast trzecią pieśń śpiewamy następująco:

Najpierw mówimy hirmos kanonu Menei, także ostatnie dwa stichosy
pieśni śpiewamy z troparionami kanonu, Chwała, i teraz. Nie kończymy
zaś pieśni hirmosem, gdyż hirmos mówi się przed pieśnią. Hirmosy
kanonu Menei śpiewa się po kanonie jedynie po trzeciej i szóstej
pieśni, dlatego w tych pieśniach pierwszych hirmosów się nie śpiewa. W
pozostałe zaś dni tygodnia, oprócz poniedziałku, tak śpiewa się także
pierwszą pieśń, jak to dotyczy czwartej i piątej pieśni. Jeśli w tych
pieśniach będzie trójpieśń, śpiewa się na końcu kanonu katabasję czyli
hirmos trójpieśni, jak to omówiono powyżej.

Niech będzie wiadomym, że Oktoechos nie jest śpiewany w ciągu całej
Czterdziesiątnicy, oprócz niedziel. Śpiewana jest jedynie Meneia i
trójpieśni. Jeśli w pieśniach nie ma trójpieśni, wtedy śpiewana jest
tylko Meneia. Po trzeciej pieśni kapłan odmawia małą ektenię. Także
katyzma poetycka świętego jeden raz, Chwała, i teraz. Teotokion.
Czytanie z lausaika. Po szóstej pieśni mała ektenia. Także katyzma
poetycka męczennikom, a jeśli święty ma kontakion, to odmawiamy go
tutaj. Natomiast męczennikom mówimy po pierwszej stichologii katyzmę
poetycką z refrenem: Przedziwny jest Bóg w świętych swoich, i czytanie
synaksarionu.

Kanon i trójpieśń kyr Józefa. Ton 2:

Pieśń 1

Hirmos: Chodźcie, ludzie, śpiewajmy pieśń Chrystusowi Bogu, który
rozdzielił morze i kierował ludem wyprowadzonym z niewoli egipskiej,
albowiem się wysławił.

Jakże teraz zapłaczę nad moim odpadnięciem? Jaki początek uczynię mego
zbawienia, skoro żyłem nierządnie, Szczodry? Jakimi tylko możesz
zrządzeniami, zbaw mnie.

Oto czas pokuty, oto dzień zbawczy, początek postu, czuwaj duszo i
zamknij bramy żądz, patrząc na Boga.

Rozpętała się gwałtowna burza grzechów, rzuca mnie w głębię rozpaczy,
ale przybiegam do otchłani Twego miłosierdzia, zbaw mnie, Panie.

Tylko ja dałem zniewolić się grzechowi, tylko ja otworzyłem bramy
żądz, będąc jednak łaskawym Słowem nawróć mnie, Zbawco, z Twojej
łaskawości.

Teotokion: Ty, która zrodziłaś źródło niecierpiętliwości, uzdrów
zranionego przez żądze, Dziewico, i wyrwij mnie z wiecznego ognia,
jedyna Łaski Pełna.

Inna trójpieśń kyr Teodora, ton i hirmos ten sam.

Chodźcie, ludzie, dzisiaj przyjmijmy dar postu jako czas pokuty
podarowany przez Boga, w którym przebłagajmy Zbawcę.

Nadszedł teraz czas wysiłków, pole bitewne postu, wszyscy zacznijmy go
gorliwie, przynosząc Panu jako dary cnoty.

Chwała. Triadikon: Jedności prosta, trójjaśniejąca, rządząca, jedna,
wszechmogąca, pełna życia, Boże i Panie, Ojcze wszechwładny, Synu i
Duchu, zbawiaj czczących Ciebie.

I teraz. Teotokion: Zaśpiewajmy świętej górze Bożej, nieskalanej
Marii, z Niej bowiem zajaśniało Słońce Sprawiedliwości, będącym w
ciemności Chrystus, życie wszystkich.

Chwała Tobie, Boże nasz, chwała Tobie.

Ognisty rydwan przyjął cudownego Eliasza, uzbrojonego w post, a
Mojżesza okazał widzącym rzeczy niewypowiedziane, przeto i my przez
post ujrzymy Chrystusa.

Chwała Tobie, Boże nasz, chwała Tobie.

Adam spożył pokarm i niewstrzemięźliwość wyrzuciła go z raju, nas zaś,
Panie, którzy podjęliśmy post, okaż godnymi pokuty, Przyjacielu
człowieka.

Katabasja: Chodźcie, ludzie, śpiewajmy pieśń Chrystusowi Bogu.

Po szóstej pieśni męczennikom według tonu.

Pieśń 8

Hirmos: W piec ognisty do dzieci żydowskich zstąpił Bóg i płomień
zamienił w rosę, śpiewajcie dzieła jako Panu i wywyższajcie na
wszystkie wieki.

Spalonego ogniem rozkoszy i mającego duszę omroczoną marzeniami,
odnowiwszy ogniem Twojej bojaźni, Chryste, oświeć mnie światłością
zbawienia, abym sławił Cię na wieki.

Znienawidziwszy sytość żądz, nakarm się słodyczą dobrego pokarmu,
bardziej rozkoszuj się słodyczą postu i odrzucaj gorycz żądz, pokorna
moja duszo, a będziesz żyć na wieki.

Mając oślepioną duszę i będąc otępionym przez pijaństwo żądz, nie mogę
spojrzeć na Ciebie, jedynego Boga, przeto ulituj się nade mną i
oświeć, i otwórz mi bramy pokuty.

Teotokion: Odnowiłaś naszą ziemską i zniszczalną naturę, Czysta, Twoją
gorącą modlitwą, skieruj nasze błagania i prośby do Twego i wszystkich
Boga, i Króla.

Inny hirmos: Panu, który dawno temu zrosił dzieci hebrajskie w
płomieniu i sławnie spalił w nim Chaldejczyków, zaśpiewajmy mówiąc:
Błogosławcie i wywyższajcie Go na wieki.

Radośnie spotykajmy początek postu, wierni, i nie smućmy się, ale
obmyjmy nasze oblicza wodą wstrzemięźliwości, błogosławiąc i
wywyższając Chrystusa na wieki.

Namaściwszy głowę duszy olejem miłosierdzia, gdy modlimy się nie
bądźmy wielomówni wobec naszego Ojca, będącego na niebiosach,
błogosławiąc i wywyższając Go na wszystkie wieki.

Błogosławimy Ojca i Syna, i Świętego Ducha, Pana.

Zaśpiewajmy, wierni, zawsze będącemu i niemającemu początku Ojcu, a
także Synowi współniemającemu początku, i Duchowi, który zajaśniał z
Ojca, jednoistotnym Osobom, będącym jedną wszechmocną zasadą i władzą.

Teotokion: Mario powołana przez Boga, zaiste jesteś oczyszczeniem
wiernych, z Ciebie bowiem dawane jest obficie odpuszczenie wszystkim,
nie przestawaj modlić się do Twego Syna i Pana za tych, którzy Tobie
śpiewają.

Chwała Tobie, Boże nasz, chwała Tobie.

Pan poszcząc przez czterdzieści dni uświęcił te dni i oczyścił,
bracia, które osiągnąwszy, wołamy: Błogosławcie i wywyższajcie
Chrystusa na wieki.

Katabasja: Panu, który dawno temu zrosił dzieci.

I recytujemy: Czcigodniejszą od Cherubinów.

Pieśń 9

Hirmos: Od Boga Bóg Słowo w niewypowiedzianej mądrości przyszedł
odnowić Adama, który przez pokarm okrutnie upadł w zniszczalność, Bóg
niewypowiedzianie wcielił się w świętą Dziewicę ze względu na nas,
wierni, przeto jednomyślnie uwielbiajmy Go w pieśniach.

Dzień postu niech będzie dla ciebie odrzuceniem grzechu, duszo, i ku
Bogu znakiem i zarazem zaprzyjaźnieniem, abyś unikała złych przepaści
i umiłowała tylko te drogi, które wiodą do pokoju Bożego.

W myślach wpadłem w pokusę i zgrzeszyłem ciałem, płaczę, łkam i wołam:
Zbaw mnie, Panie, zbaw mnie jedyny łagodny i nie osądzaj mnie, godnego
osądzenia, na ogień owej gehenny.

Przyoblekłszy się w świetlistą szatę postu i zrzuciwszy ciemne i
ociężałe złem szaty pijaństwa, zajaśniejmy Bożymi cnotami i ujrzyjmy w
wierze blask cierpień Zbawiciela.

Teotokion: Moją rozpustną duszę, osłabioną przez wszelkie pokusy złych
biesów, ulecz przeczysta Władczyni, która zrodziłaś uzdrowiciela
Chrystusa, nasze zbawienie, znających Ciebie, Nieskalana, jako wieczną
Dziewicę.

Inny hirmos: W nadprzyrodzony sposób ciałem poczęłaś w łonie poza
czasem z Ojca zajaśniałe Słowo, przeto w niemilknących pieśniach
Ciebie uwielbiamy, wierni.

Teraz nastał czas świętego postu, zacznijmy go od dobrego miejsca
pobytu, bowiem w sądach i buntach nie pości się słowami.

Na górze Choreb oczyszczony przez post Eliasz widział Boga, oczyśćmy i
my postem serce, i ujrzymy Chrystusa.

Chwała. Triadikon: Kłaniam się jednej istocie i wysławiam trzy Osoby,
jedynego Boga wszystkich, Ojca i Syna, i Świętego Ducha, zawsze będącą
zasadę.

I teraz. Teotokion: Czysto rodzi Dziecię i Dziewica mlekiem karmi,
jakże w obu tych wypadkach jesteś Dziewicą? Bóg to uczynił, nie pytaj
mnie, jak to się stało.

Chwała Tobie, Boże nasz, chwała Tobie.

Jak jeden dzień jest życie każdego zrodzonego z ziemi, a dla
trudzących się w miłości jest czterdzieści dni postu, które spełnijmy
radośnie.

Katabasja: W nadprzyrodzony sposób ciałem poczęłaś.

Także: Zaprawdę godne to jest i pokłon jeden. Ektenia: Jeszcze i
jeszcze w pokoju do Pana módlmy się. Fotagogikon triadikon tonu. Do:
Wszystko, co oddycha, nie śpiewamy stichosów, lecz recytujemy:
Chwalcie Pana z niebios. Zwykłe trzy psalmy. Jeśli w Menei wypadnie
dwóch świętych, to jednemu śpiewamy sticherę wieczorem, a drugiemu na
psalmach pochwalnych. Jeśli zaś nie, to mówi wyznaczony brat: Tobie
chwała przynależy, Panie Boże nasz, i Tobie chwałę oddajemy, Ojcu i
Synowi, i Świętemu Duchowi, teraz i zawsze, i na wieki wieków. Amen.
Chwała Tobie, który objawiłeś nam Światłość. Chwała na wysokościach
Bogu. Czynimy trzy pokłony, stojąc na swoich miejscach. Następnie
kapłan: Dopełnijmy poranną naszą modlitwę do Pana. I ekfonesis.

Oba chóry łączą się razem i śpiewają:

Na stichownie isomelos, ton 5:

Stichos: Nasyć nas o poranku łaskawością Twoją, Panie, i rozradujemy
się, i rozweselimy. Przez wszystkie dni nasze weselić się będziemy,
rozradujemy się za dni, w których nas upokorzyłeś, za lata, w które
widzieliśmy zło. Wejrzyj na sługi Twoje i na dzieła Twoje, i kieruj
synami ich.

Nadszedł post, matka cnoty, oskarżyciel grzechów, głosiciel pokuty,
życie aniołów i zbawienie ludzi, zawołajmy, wierni: Boże, zmiłuj się
nad nami!

Stichos: Niech będzie światłość Pana Boga naszego nad nami, i dzieło
rąk naszych udoskonal w nas, i dzieło rąk naszych umocnij.

Męczennikom: Błogosławione zastępy Króla niebieskiego, chociaż bowiem
i zrodzeni z ziemi są cierpiętnicy, to pilnie starali się osiągnąć
stan anielski odrzuciwszy żądze ciała i przez swoje wysiłki stali się
godnymi czci bezcielesnych. Dla ich modlitw, Panie, zbaw dusze nasze.

Chwała, i teraz. Teotokion: Ciebie, Bożą Matkę, Dziewicę czystą i
bardziej świętą niż cherubini, wywyższamy słowami pieśni, gdyż duszą i
ciałem wyznajemy Ciebie jako Bogurodzicę, albowiem zaiste urodziłaś
wcielonego Boga. Módl się, Przeczysta, za dusze nasze.

Także: Dobrze jest, dwa razy. Trisagion i trzy pokłony, Najświętsza
Trójco, Ojcze nasz. Po ekfonesis kapłana: Albowiem Twoje jest
królestwo, odmawiamy troparion: Stojąc w świątyni Twojej chwały i
mówimy: Panie, zmiłuj się, czterdzieści razy. Także kapłan odchodzi i
mówi: Błogosławiony Chrystus Bóg nasz. Niebieski Królu. Następnie
stoimy i modlimy się, odmawiając w swoich myślach modlitwę świętego
ojca naszego Efrema: Panie i Władco życia mego. I trzy wielkie pokłony
oraz dwanaście małych, mówiąc przy każdym: Panie, oczyść mnie
grzesznego. Także znowu jeden wielki pokłon, mówiąc przy tym całą
modlitwę świętego Efrema. Po powstaniu zaczyna przełożony: Przyjdźcie,
pokłońmy się, trzy razy i pokłony trzy. I zaczynamy pierwszą godzinę.
Po skończeniu trzeciego psalmu mówimy Alleluja i pokłony trzy.

Należy wiedzieć, że we wszystkie poniedziałki świętej
Czterdziesiątnicy na pierwszej godzinie nie recytujemy katyzmy. W
pozostałe zaś dni recytujemy katyzmę i po każdej antyfonie czynimy
trzy pokłony.

Także w piątek pierwsza i dziewiąta godzina są bez katyzm. Śpiewa
wyznaczony lektor lub kapłan, pośrodku cerkwi, troparion według tonu
7: O poranku usłysz głos mój, Królu mój i Boże mój. My donośnie
śpiewamy to samo i klękamy. Tak samo i dwa pozostałe stichosy. Stichos
1: Słowa moje wysłuchaj, Panie, uznaj wołanie moje. Stichos 2:
Albowiem pomodlę się do Ciebie, Panie. I znowu: O poranku usłysz głos
mój. Chwała, i teraz. Jakże nazwiemy Ciebie, Łaski Pełna? I trzy
pokłony. Także: Kieruj mymi krokami według słów Twoich, aby nie
owładnęło mną jakiekolwiek zło. I powtarzamy to. Także: Wyzwól mnie z
ludzkich oszczerstw, abym zachowywał przykazania Twoje. Oraz: Oblicze
Twoje rozjaśnij nad sługą Twoim i naucz mnie Twych przykazań. Mówimy
to trzykrotnie, donośnie i powoli. Niech moje usta napełnią się chwałą
Twoją, Panie, niech wyśpiewam chwałę Twoją, cały dzień wspaniałość
Twoją. Trisagion, i trzy pokłony. Najświętsza Trójco. Ojcze nasz.
Ekfonesis kapłana: Albowiem Twoje jest królestwo. Po: Amen odmawiamy
troparion. W poniedziałek, wtorek i czwartek mów teotokion: Przesławną
Bożą Matkę. W środę zaś i piątek mów: Szybko uprzedź. Panie, zmiłuj
się, trzy razy. Chwała, i teraz. Czcigodniejszą od cherubinów, i jeden
pokłon. W imię Pańskie pobłogosław, ojcze! Kapłan: Boże, ulituj się
nad nami i pobłogosław nas, rozjaśnij nad nami Twoje oblicze i zmiłuj
się nad nami. I czynimy pokłony, jak to jest przepisane, a następnie
mówi przełożony lub lektor: trisagion i trzy pokłony, Ojcze nasz,
Panie, zmiłuj się, dwanaście razy i modlitwa: Chryste, Światłości
prawdziwa. Kapłan: Chwała Tobie, Chryste Boże, Nadziejo nasza, chwała
Tobie. My zaś: Chwała, i teraz. Panie, zmiłuj się, trzy razy.
Pobłogosław! i rozesłanie. Także życzenia wielu lat życia i całujemy
święte ikony.

Także wychodzimy do narteksu i odprawiamy litię.

Odmawiamy tam zwykłe modlitwy i przełożony lub eklezjarcha czyta mowy
katechetyczne świętego ojca naszego Teodora Studyty, jak to jest
przepisane w środę i piątek. Na zakończenie rozesłanie.

Tak służymy jutrznię i pierwszą godzinę w świętą Czterdziesiątnicę. Po
rozesłaniu wychodzimy z cerkwi i idziemy w milczeniu do swoich cel lub
do pracy. Nie powinniśmy rozmawiać jedni z drugimi w drodze do
monasteru, tak bowiem polecają święci ojcowie.

O trzeciej godzinie:

Kandelaptes dość długo uderza w semantron i zbieramy się w cerkwi,
każdy z nas czyni przed bramą cerkwi trzy pokłony i całuje święte
ikony. Kłania się także obu chórom. Kapłan wygłasza błogosławieństwo,
a my zaczynamy: Królu Niebieski, trisagion i trzy pokłony. Po: Ojcze
nasz kapłan: Albowiem Twoje jest królestwo. Po: Amen mówimy: Panie,
zmiłuj się, dwanaście razy. Przyjdźcie, pokłońmy się, trzy razy i
pokłony trzy. Recytujemy trzecią godzinę jak zwykle. Po skończeniu
trzeciego psalmu na Alleluja pokłony trzy. Recytujemy kolejną katyzmę
i po każdej antyfonie trzy pokłony. Po katyzmie lektor lub kapłan
staje pośrodku cerkwi i mówi troparion, ton 6: Panie, który
Najświętszego Twego Ducha o trzeciej godzinie na Twych Apostołów
zesłałeś, nie odbieraj Go nam, Dobry, lecz odnów nas, modlących się do
Ciebie. My to powtarzamy i klękamy. Także na pozostałe dwa stichosy.
Stichos 1: Serce czyste stwórz we mnie, Boże, i ducha prawego odnów we
wnętrzu moim. Stichos 2: Nie odrzucaj mnie od oblicza Twego i Ducha
Twego Świętego nie odbieraj mi. Chwała, i teraz. Teotokion i trzy
pokłony: Bogurodzico, Ty jesteś prawdziwą latoroślą. Następnie czytamy
Klimaka. Od tej chwili wyznaczony mnich zaczyna pobudzać braci przez
całą świętą Czterdziesiątnicę: obchodzi cicho cerkiew, wyszukuje
śpiących i przywraca ich do słuchania. Po czytaniu mówimy: Pan Bóg
błogosławiony, trisagion i trzy pokłony. Po: Ojcze nasz ekfonesis
kapłana: Albowiem Twoje jest królestwo. Po: Amen troparion według tonu
8: Błogosławiony jesteś, Chryste Boże nasz. Chwała. Szybką i znaną
okaż pomoc. I teraz. Nadzieja i orędownictwo. Panie, zmiłuj się,
czterdzieści razy. Modlitwa: Chryste Boże, który w każdym czasie i w
każdej godzinie. Panie, zmiłuj się, trzy razy. Chwała, i teraz.
Czcigodniejszą od cherubinów. W imię Pańskie pobłogosław, ojcze!
Kapłan: Boże, ulituj się nad nami. Czynimy pokłony według zwyczaju,
przełożony zaś odmawia modlitwę: Władco, Boże, Ojcze wszechwładny.
Kandelaptes kłania się przełożonemu, odchodzi i sześć razy uderza w
semantron. Po modlitwie: Przyjdźcie, pokłońmy się, trzy razy i trzy
pokłony, recytujemy szóstą godzinę. Po psalmach Chwała, i teraz.
Alleluja, trzy razy i trzy pokłony. Recytujemy katyzmę i po każdej
antyfonie Alleluja trzy razy i trzy pokłony. Po recytacji troparion,
ton 2: Ty, który szóstego dnia i o szóstej godzinie do krzyża
przygwoździłeś śmiały grzech Adama w raju i spis naszych grzechów
podarłeś, Chryste Boże, zbaw nas. Stichos 1: Boże, zważ na modlitwę
moją i nie odrzucaj błagania mego. Stichos 2: Wezwałem do Boga i Pan
usłyszał mnie, czyniąc trzy pokłony. Chwała, i teraz. Skoro nie mamy
odwagi, i trzy pokłony.

Śpiewamy także troparion proroctwa, ton 5:

Panie, Panie, którego wszystko lęka się i drży w obliczu Twojej mocy,
przypadamy do Ciebie, Nieśmiertelny, i modlimy się do Ciebie, Święty:
Zbaw nasze dusze modlitwami świętych Twoich.

Prokimenon, Psalm 1, ton 4: Pan zna drogę sprawiedliwych, a droga
bezbożnych zaginie. Stichos: Błogosławiony mąż, który nie idzie na
radę bezbożnych, nie stoi na drodze grzeszników.

Czytanie Proroctwa Izajasza (1, 1-20).

Widzenie, które widział Izajasz, syna Amos, które miał w sprawie Judy
i Jerozolimy, w czasach królów judzkich Ozjasza, Jotama, Achaza i
Ezechiasza, którzy królowali w Judei. Niebiosa, słuchajcie, ziemio,
uważaj, bo Pan przemawia: „Zrodziłem i wychowałem synów, lecz oni
odwrócili się ode Mnie. Wół rozpoznaje swego właściciela i osioł żłób
swego pana, Izrael zaś Mnie nie poznaje i lud mój niczego nie
rozumie”. Biada ci, narodzie grzeszny, ludu obciążony grzechami,
plemię zbójeckie, dzieci nieprawe! Opuściliście Pana i rozgniewaliście
Świętego Izraela, odwróciliście się wstecz. Gdzie was jeszcze uderzyć,
skoro mnożycie przestępstwa? Cała głowa chora, całe serce osłabłe. Od
nóg aż do głowy nie ma w nim części nietkniętej: rany i sińce i
opuchnięte pręgi, nie opatrzone ani przewiązane, ni złagodzone oliwą.
Kraj wasz spustoszony, miasta wasze ogniem spalone, cudzoziemcy
tratują wam niwy na waszych oczach: spustoszenie dokonane przez obcych
ludzi. Córa Syjonu ostała się jak namiot w winnicy, jak szałas w
ogrodzie, jak miasto oblężone. Gdyby nam Pan Zastępów nie zostawił
Reszty, stalibyśmy się jak Sodoma, podobni bylibyśmy Gomorze.
Słuchajcie słowa Pańskiego, książęta sodomscy, daj posłuch prawu
Bożemu, ludu Gomory. „Co mi po mnóstwie waszych ofiar? – mówi Pan. –
Syty jestem całopalenia kozłów i łoju baranów, krwi wołów i baranów, i
kozłów nie chcę. Gdy przychodzicie, by stanąć przede Mną, kto tego
żądał od was, żebyście wydeptywali me dziedzińce? Na próżno
przynosicie przednią mąkę! Obrzydły jest Mi dym kadzidlany, nie znoszę
waszych świąt nowiu, szabatów, zwoływania świętych zebrań. Nie mogę
ścierpieć postu i uroczystości, nienawidzę całą duszą waszych świąt
nowiu i świąt waszych, stały Mi się ciężarem, nie czyńcie grzechów
waszych! Gdy wyciągniecie ręce wasze do Mnie, odwrócę od was me oczy.
Choćbyście nawet mnożyli modlitwy, nie wysłucham was, bowiem ręce
wasze pełne są krwi. Obmyjcie się, czyści bądźcie! Usuńcie zło
uczynków z dusz waszych przed oczyma moimi, przestańcie czynić zło!
Nauczcie się czynić dobro! Troszczcie się o sprawiedliwość, wybawcie
uciśnionego, oddajcie słuszność sierocie, w obronie wdowy stawajcie!
Chodźcie i spór ze Mną wiedźcie! – mówi Pan. Choćby wasze grzechy były
jak szkarłat, jak śnieg wybieleją. Choćby były czerwone jak purpura,
wybieleją jak wełna. Jeżeli będziecie ulegli i posłuszni, dóbr
ziemskich będziecie zażywać. Ale jeśli nie chcecie i nie posłuchacie
Mnie, miecz was wytępi”. Albowiem usta Pańskie to wyrzekły.

Prokimenon, Psalm 2, ton 7: Służcie Panu z bojaźnią i radujcie się
Jemu z drżeniem. Stichos: Dlaczego burzą się narody i ludy knują
rzeczy próżne?

Czytanie z Klimaka. Także troparion: Szybko niech uprzedzą nas.
Trisagion i trzy pokłony. Po Ojcze nasz kapłan: Albowiem Twoje jest
królestwo. I tropariony według tonu 2: Zbawienie uczyniłeś. Chwała.
Przeczystej Twojej ikonie. I teraz. Ty, która jesteś źródłem
miłosierdzia. W środę i piątek mówimy stauroteotokion: Wysławiona
jesteś, Bogurodzico Dziewico. Panie, zmiłuj się, czterdzieści razy.
Chryste Boże, który w każdym czasie i w każdej godzinie. Panie, zmiłuj
się, trzy razy. Chwała, i teraz. Czcigodniejszą od cherubinów. W imię
Pańskie pobłogosław, ojcze! Kapłan: Boże, ulituj się nad nami i
pobłogosław nas. Czynimy też pokłony. Po pokłonach zaczyna przełożony:
trisagion i trzy pokłony. Po Ojcze nasz mówimy: Panie, zmiłuj się,
dwanaście razy. Także kapłan: Chwała Tobie, Chryste Boże, Nadziejo
nasza, chwała Tobie! I wygłasza rozesłanie. Tak należy służyć trzecią
i szóstą godzinę w ciągu całej Czterdziesiątnicy. Gdy bracia nie
rozchodzą się, to po modlitwie: Boże i Panie mocy, mówimy: Przyjdźcie,
pokłońmy się, trzy razy i dziewiąta godzina. Gdy zaś rozchodzimy się,
to o godzinie dziewiątej kandelaptes uderza dziewięć razy w semantron
i gromadzimy się w cerkwi. Kapłan błogosławi i zaczynamy trisagion, i
trzy pokłony. Po Ojcze nasz ekfonesis kapłana: Albowiem Twoje jest
królestwo. Po Amen mówimy: Panie, zmiłuj się, dwanaście razy.
Przyjdźcie, pokłońmy się, trzykrotnie i trzy pokłony, i recytujemy
dziewiątą godziną. Po trzecim psalmie na Alleluja trzy pokłony.
Zaczynamy recytację katyzmy i po każdej antyfonie trzy pokłony. Po
skończeniu recytacji troparion, ton 8: Chryste Boże, który o
dziewiątej godzinie ze względu na nas ciałem zakosztowałeś śmierci,
umartw mędrkowanie ciała naszego i zbaw nas. Stichos 1: Niech modlitwa
moja wzniesie się przed Tobą, Panie, zbaw mnie według słowa Twego.
Stichos 2: Niech prośba moja wzniesie się przed Tobą, Panie, zbaw mnie
według słowa Twego. Pokłony, Chwała, i teraz. Chryste, któryś ze
względu na nas urodził się z Dziewicy, i trzy pokłony. Czytanie z
Klimaka. Po skończonym czytaniu mówimy stichos: Nie odrzucaj nas do
końca. Trisagion i trzy pokłony. Najświętsza Trójco. Ojcze nasz i
ekfonesis kapłana: Albowiem Twoje jest królestwo. Po Amen mówimy
tropariony: Łotr widząc przywódcę życia wiszącego na krzyżu. Chwała.
Pośród dwóch łotrów. I teraz. Baranka, Pasterza i Zbawcę świata.
Panie, zmiłuj się, czterdzieści razy. Chryste Boże, który w każdym
czasie i w każdej godzinie. Panie, zmiłuj się, trzy razy. Chwała, i
teraz. Czcigodniejszą od cherubinów. W imię Pańskie pobłogosław,
ojcze! Kapłan: Boże, ulituj się nad nami. Trzy wielkie pokłony,
odmawiając modlitwę świętego Efrema, ale nie czynimy dwunastu małych
pokłonów. I odmawiamy modlitwę: Władco, Panie Jezu Chryste, Boże nasz.
Zaczyna chór, którego kolej wypada, według tonu 8: W królestwie Twoim
wspomnij nas, Panie, i śpiewamy błogosławieństwa słodko, donośnie i
powoli, na tenże ton: Błogosławieni ubodzy duchem, albowiem ich jest
królestwo niebieskie. Wspomnij nas, Panie, gdy przyjdziesz w Twoim
królestwie. I pozostałe stichosy. Chwała. Wspomnij nas, Panie, gdy
przyjdziesz w Twoim królestwie. I teraz. Wspomnij nas, Panie, gdy
przyjdziesz w Twoim królestwie. Także schodzą się oba chóry i śpiewamy
wyższym głosem, z odkrytymi głowami: Wspomnij nas, Panie, gdy
przyjdziesz w Twoim królestwie. Pokłon jeden. Wspomnij nas, Władco,
gdy przyjdziesz w Twoim królestwie. Pokłon jeden. Wspomnij nas,
Święty, gdy przyjdziesz w Twoim królestwie. Pokłon jeden. I mówimy:
Chór niebieski śpiewa Tobie i mówi. Stichos: Przystąpcie do Niego i
oświećcie się, a oblicza wasze nie będą zawstydzone. I teraz. Chór
niebieski. Chwała. Chór świętych aniołów i archaniołów. I teraz.
Wierzę w jednego Boga. Przebacz, daruj. Ojcze nasz. Także kontakion
dnia i świątyni. Jeśli jest to świątynia Chrystusa, to najpierw mówimy
kontakion świątyni, a potem dnia i świętego, którego jest dzień.
Chwała. Ze świętymi daj odpoczynek, Chryste. I teraz. Świątyni
Bogurodzicy, lub: Orędownictwo chrześcijan. Panie, zmiłuj się,
czterdzieści razy. Chwała, i teraz. Czcigodniejszą od cherubinów. W
imię Pańskie pobłogosław, ojcze! Kapłan mówi: Boże, ulituj się nad
nami. Czynimy dwanaście pokłonów z modlitwą świętego Efrema, jak to
jest w zwyczaju. Paraeklezjarcha kłania się przełożonemu, otrzymuje od
niego błogosławieństwo i idzie dzwonić. Także zaczyna przełożony:
Przyjdźcie, pokłońmy się, trzykrotnie i trzy pokłony, a lektor czyta
psalm: Błogosław, duszo moja, Pana, cichym i łagodnym głosem. Kapłan
odmawia zwykłe modlitwy nieszporów przed świętą bramą. Po psalmie:
Chwała, i teraz. Alleluja trzykrotnie i trzy pokłony. Wielka ektenia.
Recytujemy katyzmę: Ku Panu, gdy boleję, i po każdej antyfonie:
Chwała, i teraz. Alleluja trzykrotnie i trzy pokłony.

W poniedziałek pierwszego tygodnia, wieczorem,

do: Panie, wołam do Ciebie, dodajemy sześć sticher.

Poemat kyr Józefa. Ton 2:

Prosomion: Całą przejdę.

Każdy grzech popełniłem, wszystkich przewyższyłem w nierządzie, jeśli
zechcę pokutować, nie mam strumieni łez! Jeśli leniwie i teraz będę
żył, będę zasługiwał na męki. Daj mi poprawę, jedyny łaskawy Boże, i
zmiłuj się nade mną.

Prosomion:

Daj mi, Chryste, strumienie łez w piękny dzień postu, abym zapłakał i
obmył się ze skalania żądz, i pokazał się Tobie oczyszczonym, gdy masz
Sędzio przyjść z niebios, Panie, sądzić ludzi jako Sędzia i jedyny
sprawiedliwy.

Drugi, ton 5, kyr Teodora Studyty:

Prosomion: Czcigodny ojcze.

Przyjdźcie gorliwie, mając mocny oręż postu jako tarczę, i odrzućmy
wszelki podstęp wrogiego fałszu, wierni. Nie spalmy się w rozkoszach
żądz, ani nie ulęknijmy się ognia pokus, a Chrystus, Przyjaciel
człowieka, ukoronuje nas czcią za wytrwałość. Przeto z odwagą modląc
się przypadnijmy wołając, prosząc o pokój i dla naszych dusz o wielkie
miłosierdzie.

Z Menei trzy. Chwała, i teraz. Teotokion. Pogodna Światłości.

Także prokimenon, Psalm 3, ton 6: Pana jest zbawienie i nad ludem
Twoim błogosławieństwo Twoje. Stichos: Panie, dlaczego tak liczni są
ci, którzy mnie trapią?

Czytanie Księgi Rodzaju (1,1-13).

Na początku Bóg stworzył niebo i ziemię. Ziemia zaś była bezładem i
pustkowiem, i ciemność była nad otchłanią, i Duch Boży unosił się nad
wodami. I rzekł Bóg: „Niechaj się stanie światłość!” I stała się
światłość. Bóg widząc, że światłość jest dobra, oddzielił ją od
ciemności. I nazwał Bóg światłość dniem, a ciemność nazwał nocą. I tak
upłynął wieczór i poranek, dzień pierwszy. A potem Bóg rzekł: „Niechaj
powstanie sklepienie w środku wód i niechaj ono oddzieli jedne wody od
drugich!” I stało się tak. Uczynił Bóg to sklepienie i oddzielił wody
pod sklepieniem od wód ponad sklepieniem. Bóg nazwał to sklepienie
niebem. I widział Bóg, że jest dobre. I tak upłynął wieczór i poranek,
dzień drugi. A potem rzekł Bóg: „Niechaj zbiorą się wody, które są pod
niebem, w jedno miejsce i niech się ukaże powierzchnia sucha!” I stało
się tak, i zebrały się wody, które są pod niebem, w jedno miejsce i
pojawiła się sucha powierzchnia. Bóg nazwał tę suchą powierzchnię
ziemią, a zbiorowisko wód nazwał morzem. Bóg widział, że są dobre. I
rzekł Bóg: „Niechaj ziemia wyda rośliny zielone: trawy dające nasiona
według gatunków, drzewa owocowe rodzące owoce mające w sobie nasiona
na ziemi według swego gatunku”. I stało się tak. Ziemia wydała rośliny
zielone: trawę dającą nasienie według swego gatunku i drzewa rodzące
owoce, w których było nasienie według ich gatunków na ziemi. A Bóg
widział, że są dobre. I tak upłynął wieczór i poranek, dzień trzeci.

Prokimenon, Psalm 4, ton 5: Pan wysłucha mnie, gdy będę wołał do
Niego. Stichos: Kiedy wołam, usłysz mnie, Boże sprawiedliwości mojej.

Czytanie Księgi Przysłów (1, 1-20)

Przysłowia Salomona, syna Dawida, który królował w Izraelu, podane po
to, by poznać mądrość i karność, zrozumieć słowa mądrości, splecenie
słów i rozwiązanie zagadek, zrozumieć prawdziwą sprawiedliwość i sąd
poprawić. Aby dać łagodnym przebiegłość, małemu dziecku rozsądek i
wiedzę. Mądry, słuchając ich stanie się jeszcze mądrzejszym i rozumny
zdobędzie biegłość. Zrozumie przypowieści, słowa i zagadki mędrców.
Początkiem mądrości jest bojaźń Pańska, tylko głupcy odrzucają mądrość
i karność. Synu, słuchaj napomnień ojca twego i nie odrzucaj rad swej
matki, gdyż one ci są wieńcem łaski na twojej głowie i złotym
naszyjnikiem cennym na twojej szyi. Synu, niechaj nie zwabią ciebie
mężowie grzeszni, nie waż się iść, gdy będą ciebie wołali: „Pójdź z
nami, bądź wspólnikiem krwi! Ukryjmy nieprawie w ziemi męża prawego.
Jak piekło wchłoniemy ich żywych, zabierzemy z ziemi pamięć o nim.
Przejmiemy jego cenny dobytek, napełnimy domy nasze łupem. Przyłącz
swój los do naszej wspólnoty, jedna sakwa niech łączy nas wszystkich!”
Synu, nie idź z nimi, niech noga twoja zboczy z ich ścieżek. Nogi ich
biegną bowiem do zła, szybko chcę przelać krew. Lecz na próżno ich
sieć zarzucona, na oczach wszelkiego ptactwa. Na własną krew raczej
czyhają, czatują na swoje życie, bo taki jest los przestępców. Takie
są drogi wszystkich czyniących nieprawość, niegodni zabierają swoje
własne życie. Mądrość woła na ulicach, na placach odważnie podnosi
swój głos.

Pozwól, Panie, w wieczór ten. I trzy pokłony.

Kapłan: Dopełnijmy wieczorną naszą modlitwę do Pana.

Po ekfonesis oba chóry śpiewają razem:

Na stichownie isomelos dnia, ton 3:

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy służącej na
ręce jej pani, tak oczy nasze ku Bogu, Bogu naszemu, dopóki nie
ulituje się nad nami.

Pośćmy przyjemnym postem, miłym Panu, a prawdziwym postem jest
odrzucenie złych rzeczy, powstrzymanie języka, odrzucenie gniewu,
odłączenie żądz, obmowy, fałszu, naruszania przysięgi, tych spraw
odrzucenie jest prawdziwym i przyjemnym Bogu postem.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Wielka jest moc Twoich męczenników, Chryste, w grobach
bowiem leżą i przepędzają duchy, niszczą wrogą władzę, wzmacniają
wiarę w Trójcę trudzących się w pobożności.

Chwała, i teraz. Teotokion: Bogurodzico, orędowniczko wszystkich
modlących się, w Tobie mamy odwagę, Tobą się szczycimy, w Tobie jest
cała nasza nadzieja, módl się do zrodzonego z Ciebie za niepotrzebne
sługi Twoje.

Kanonarcha kłania się obu chórom i oba chóry jemu. Teraz pozwalasz
odejść. Trisagion i trzy pokłony. Ojcze nasz. Kapłan: Albowiem Twoje
jest królestwo. Po Amen mówimy Bogurodzico Dziewico, raduj się, i
pokłon jeden. Chwała. Chrzcicielu Chrystusa, i pokłon jeden. I teraz.
Módlcie się za nami, i pokłon jeden. Także: Pod Twoje miłosierdzie,
bez pokłonu. Panie, zmiłuj się, czterdzieści razy cichym głosem.
Chwała, i teraz. Czcigodniejszą od cherubinów. W imię Pańskie
pobłogosław, ojcze! Kapłan: Błogosławiony Chrystus Bóg nasz. Niebieski
Królu. I odmawiamy cicho modlitwę świętego Efrema: Panie i Władco
życia mego, i czynimy trzy wielkie pokłony i dwanaście małych. I znowu
przepisaną modlitwę i jeden pokłon. Trisagion. Panie, zmiłuj się,
dwanaście razy. I modlitwa: Najświętsza Trójco, jednoistotna władzo.
Także: Niech imię Pańskie będzie błogosławione odtąd i na wieki, trzy
razy i trzy pokłony. Chwała, i teraz. Błogosławię Pana w każdym
czasie. Następnie: Zaprawdę godne to jest, i pokłon, po czym drugi
chór: Chwała, i teraz. Panie, zmiłuj się, trzy razy. Pobłogosław! I
rozesłanie według zwyczaju. Gdy urządzamy posiłek, mówimy także Psalm
144: Wywyższać będę Ciebie, Boże mój. I bywa rozesłanie. Wychodzimy do
eksonarteksu, śpiewając zgodnie ze zwyczajem sticherę świątyni. Kapłan
odmawia zwykłe modlitwy i wspomina zmarłych. I bywa pełne rozesłanie.

Ta służba nieszporów bywa w ciągu całej świętej Czterdziesiątnicy, gdy
nie ma Liturgii uprzednio poświęconych Darów, nie mamy bowiem zwyczaju
służenia tej Liturgii aż do środy, aby zgodnie z tradycją pościli
wszyscy bracia, a kto może, to niech pości do piątku. Natomiast
typikon Świętej Góry w pierwszy dzień postu nie pozwala jeść niczego.

We wtorek, środę i czwartek należy jeść po jednym chlebie i pić wodę,
a do chleba niczego nie używamy poza solą.

Należy wiedzieć, że w ławrze świętego ojca naszego Saby nie śpiewamy
powieczerzy w cerkwi, a każdy śpiewa powieczerze w celi, tak bowiem
przyjęliśmy.

W monasterach wspólnotowych Palestyny powieczerze śpiewa się
następująco:

O godzinie dziewiątej,

wchodzi kandelaptes i pokłoniwszy się przełożonemu odchodzi i uderza w
semantron dwanaście razy. Gromadzimy się wszyscy w cerkwi i czynimy
każdy przepisane pokłony, i możemy usiąść aż się wszyscy zbiorą lub
większość. Kapłan wstaje ze swego miejsca, jak zwykle kłania się
igumenowi i wygłasza błogosławieństwo. My zaczynamy: Chwała Tobie,
Boże nasz, chwała Tobie. Królu Niebieski. Trisagion i trzy pokłony.
Podobnie na: Przyjdźcie, pokłońmy się, trzy pokłony. Następnie
odmawiamy Psalm 69: Boże, przyjdź mi z pomocą.

Także zaczynamy wielki kanon, dzieląc go na cztery części z hirmosem,
gdyż kanon zostanie w całości spełniony do czwartku wieczorem.

Wielki kanon.

Poemat świętego ojca naszego Andrzeja z Krety, Jerozolimskiego.

Na każdy troparion czynimy trzy pokłony. Ton 6.

Pieśń 1

Hirmos: Wspomożyciel i obrońca stał się moim zbawieniem, to mój Bóg i
wysławię Go, Bóg Ojca mego i wywyższę Go, chwalebnie bowiem się
wysławił.

Zmiłuj się nade mną, Boże, zmiłuj się. Tropariony:

Od czego zacząć mam opłakiwanie czynów nieszczęsnego życia mego? Jakiż
początek skardze żałosnej teraz poczynię, Chryste? O Miłosierny,
udziel win moich odpuszczenia!

Zmiłuj się nade mną, Boże, zmiłuj się.

Idź, nieszczęsna duszo wraz z twoim ciałem, wyznaj winy Stworzycielowi
wszystkiego, porzuć wreszcie poprzednie bezsensowne życie i przynieś
Bogu łzy w pokucie.

Zmiłuj się nade mną, Boże, zmiłuj się.

Praojca Adama w przestępstwach przewyższyłem i uznaję, żem sam się
ogołocił z Boga, wiecznego królestwa i ze szczęścia, z powodu moich
grzechów.

Zmiłuj się nade mną, Boże, zmiłuj się.

Biada mi, nieszczęsna duszo, dlaczego upodobniłaś się do pierwszej
Ewy? Źle popatrzyłaś, okrutnie zostałaś zraniona, dotknęłaś drzewa i
zuchwale spożyłaś bezsensowny pokarm.

Zmiłuj się nade mną, Boże, zmiłuj się.

Zamiast Ewy zmysłowej duchowa powstała we mnie Ewa rodząc w ciele
pożądliwy zamysł obiecujący słodycz i zawsze przynoszący przy
skosztowaniu gorycz.

Zmiłuj się nade mną, Boże, zmiłuj się.

Słusznie Adam został wypędzony z Edenu, bowiem nie zachował jedynego
Twego, Zbawco, przykazania. Cóż zaś ja powinienem przecierpieć, skoro
bez przerwy odrzucam życiodajne Twe słowa?

Chwała. Triadikon: Trójco nadprzyrodzona, czczona w Jedności, zabierz
ze mnie ciężkie brzemię grzechów i jako miłosierna daj mi łzy
serdecznej skruchy.

I teraz. Teotokion: Bogurodzico, nadziejo i obrono śpiewających Tobie,
zabierz ze mnie ciężkie brzemię grzechów i jako czysta Władczyni
przyjmij mnie, kajającego się.

Pieśń 2

Hirmos: Słuchajcie niebiosa i będę głosił, i śpiewał Chrystusowi,
który z Dziewicy przyszedł w ciele.

Zmiłuj się nade mną, Boże, zmiłuj się. Tropariony:

Słuchajcie niebiosa i będę głosił , ziemio usłysz głos kajającego się
przed Bogiem i wysławiającego Go.

Zmiłuj się nade mną, Boże, zmiłuj się.

Wejrzyj na mnie Boże, Zbawicielu mój, Twoim miłosiernym okiem i
przyjmij moje płomienne wyznanie.

Zmiłuj się nade mną, Boże, zmiłuj się.

Zgrzeszyłem bardziej niż wszyscy ludzie, ja jeden zgrzeszyłem przed
Tobą, ale jako Bóg ulituj się, Zbawco, nad Twoim stworzeniem.

Zmiłuj się nade mną, Boże, zmiłuj się.

Odzwierciedliłem w sobie nieporządek pokus, pożądaniem rozkoszy
skaziłem piękno rozumu.

Zmiłuj się nade mną, Boże, zmiłuj się.

Burza zła okrążyła mnie, miłosierny Panie, ale jak Piotrowi, tak i
mnie podaj rękę.

Zmiłuj się nade mną, Boże, zmiłuj się.

Skalałem szatę ciała mego, Zbawco, i zaciemniłem w sobie to, co
zostało stworzone na Twój obraz i podobieństwo.

Zmiłuj się nade mną, Boże, zmiłuj się.

Omroczyłem piękno duszy rozkoszą żądz i cały rozum zupełnie uczyniłem
prochem.

Zmiłuj się nade mną, Boże, zmiłuj się.

Rozdarłem teraz pierwszą moją szatę, którą na początku utkał mi
Stwórca i dlatego leżę nagi.

Zmiłuj się nade mną, Boże, zmiłuj się.

Przyoblekłem się w podartą szatę, którą wąż utkał mi swą radą, przeto
wstydzę się.

Zmiłuj się nade mną, Boże, zmiłuj się.

Jak nierządnica i ja wylewam łzy, Miłosierny: Oczyść mnie, Zbawco,
według Twojej łaskawości.

Zmiłuj się nade mną, Boże, zmiłuj się.

Wejrzałem na piękno drzewa i mój rozum zachwycił się nim, przeto leżę
nagi i wstydzę się.

Zmiłuj się nade mną, Boże, zmiłuj się.

Na grzbiecie moim orali wszyscy wodzowie żądz, sprowadzając na mnie
nieprawość swoją.

Chwała. Triadikon: Śpiewam Tobie, jedynemu w Trzech Osobach Bogu
wszystkich, Ojcu i Synowi, i Duchowi Świętemu.

I teraz. Teotokion: Przeczysta Bogurodzico Dziewico, jedyna wielbiona
przez wszystkich, módl się gorliwie, abyśmy zostali zbawieni.

Pieśń 3

Hirmos: Na niewzruszonej opoce Twoich przykazań, Chryste, umocnij moje
myśli.

Zmiłuj się nade mną, Boże, zmiłuj się. Tropariony:

Spuściwszy deszcz jak ogień od Pana, Pan spalił niegdyś ziemię
Sodomitów.

Zmiłuj się nade mną, Boże, zmiłuj się.

Zbawiaj się na górze, duszo, jak ów Lot, i śpiesz ukryć się w Soarze.

Zmiłuj się nade mną, Boże, zmiłuj się.

Uciekaj, o duszo, od płomieni, uciekaj od płonącej Sodomy, uciekaj od
niszczącego Bożego płomienia.

Zmiłuj się nade mną, Boże, zmiłuj się.

Ja jeden zgrzeszyłem przed Tobą, zgrzeszyłem bardziej niż wszyscy,
Chryste Zbawco, nie odrzucaj mnie.

Zmiłuj się nade mną, Boże, zmiłuj się.

Ty jesteś Dobrym Pasterzem, odszukaj mnie, baranka, i nie odrzucaj
mnie, zbłąkanego.

Zmiłuj się nade mną, Boże, zmiłuj się.

Ty jesteś słodki, Jezu, Ty jesteś moim Stwórcą, w Tobie, Zbawco,
usprawiedliwiam się.

Zmiłuj się nade mną, Boże, zmiłuj się.

Wyznaję Tobie, Zbawco: Zgrzeszyłem, zgrzeszyłem przed Tobą, ale daruj,
przebacz mi, jako Miłosierny.

Chwała. Triadikon: O Trójco, Jedyny Boże! Wybaw nas ze zbłądzenia, z
pokus i niebezpieczeństw.

I teraz. Teotokion: Raduj się, łono, któreś przyjęło Boga, raduj się,
tronie Pana, raduj się, Matko życia naszego.

Pieśń 4

Hirmos: Usłyszał prorok o przyjściu Twoim, Panie, i uląkł się, że Ty
chcesz urodzić się z Dziewicy i objawić się ludziom, i powiedział:
Usłyszałem wieść od Ciebie i uląkłem się, chwała mocy Twojej, Panie.

Zmiłuj się nade mną, Boże, zmiłuj się. Tropariony:

Dziełami Twymi nie pogardzaj, nie porzucaj Twego stworzenia, Sędzio
sprawiedliwy, i chociaż ja jeden zgrzeszyłem jako człowiek bardziej
niż inni ludzie, to Ty, Przyjacielu człowieka, jako Pan wszystkich
masz władzę odpuszczania grzechów.

Zmiłuj się nade mną, Boże, zmiłuj się.

Przybliża się koniec, duszo, przybliża, a Ty nic nie czynisz, nie
przygotowujesz się. Czas skraca się, powstań, Sędzia jest już blisko,
u drzwi, czas życia przemija jak sen, jak kwiat, przeto dlaczego na
próżno szamoczemy się?

Zmiłuj się nade mną, Boże, zmiłuj się.

Przebudź się, duszo moja! Rozmyślaj o swoich czynach, które uczyniłaś,
weź je przed swoje oczy i wylej krople twoich łez, mów odważnie
Chrystusowi czyny swoje i usprawiedliw się.

Zmiłuj się nade mną, Boże, zmiłuj się.

Nie ma w życiu grzechu, ani czynu, ani zła, którego ja, Zbawco, nie
popełniłbym rozumem, słowem i samowolą, zamiarem, myślą i czynem, jak
nikt inny nigdy nie zgrzeszył.

Zmiłuj się nade mną, Boże, zmiłuj się.

Przeto zostałem osądzony, nieszczęsny, przeto osądzam się przez własne
sumienie, nad które nie ma nic sroższego w świecie. Sędzio, Zbawco
mój, Ty mnie znasz, oszczędź, wybaw i zbaw mnie, sługę Twego.

Zmiłuj się nade mną, Boże, zmiłuj się.

Drabina, którą dawno temu widział wielki z patriarchów okazuje, duszo
moja, wstępowanie przez uczynki, wywyższenie przez rozum, jeśli chcesz
więc żyć w czynach i kontemplacji, to odnów się.

Zmiłuj się nade mną, Boże, zmiłuj się.

Patriarcha z potrzeby cierpiał trud dnia, znosił też chłód nocy,
każdego dnia bogacił się pasąc stado, trudził się i pracował, aby
otrzymać dwie żony.

Zmiłuj się nade mną, Boże, zmiłuj się.

Pod dwoma żonami rozumiej działanie i rozumienie w kontemplacji: pod
Leą, jako wielodzietną, działanie, a pod Rachelą, jako otrzymaną po
wielu trudach, kontemplację, bowiem bez trudów, duszo, ani działanie,
ani kontemplacja nie będą spełnione.

Chwała. Triadikon: Nierozdzielnym co do istoty, niepoplątanym co do
Osób, teologicznie wyznaję Ciebie, Troiście Jedyne Bóstwo,
współkrólujące i współtronujące, śpiewam Tobie wielką pieśń, w
niebieskich przybytkach trzykrotnie śpiewaną.

I teraz. Teotokion: I rodzisz, i jesteś Dziewicą, i w obu wypadkach
pozostajesz w istocie Dziewicą. Zrodzony przez Ciebie odnawia prawa
natury, łono dziewicze rodzi, bo gdy Bóg zechce, zwyciężony jest
porządek natury, On bowiem czyni to, co zechce.

Pieśń 5

Hirmos: Czuwającego w nocy oświeć mnie, proszę, Przyjacielu człowieka,
kieruj mnie ku Twoim nakazom i naucz mnie, Zbawco, pełnić wolę Twoją.

Zmiłuj się nade mną, Boże, zmiłuj się. Tropariony:

Życie moje ciągle spędzałem w nocy, bowiem mrokiem i głęboką mgłą była
dla mnie noc grzechu, lecz okaż mnie synem dnia, Zbawco.

Zmiłuj się nade mną, Boże, zmiłuj się.

Naśladując Rubena ja, nieszczęsny, popełniłem przestępstwo i nieprawe
dzieło przed Bogiem Najwyższym, skalałem moje łoże jak tamten
ojcowskie.

Zmiłuj się nade mną, Boże, zmiłuj się.

Wyznaję Tobie, Chryste Królu, zgrzeszyłem, zgrzeszyłem jak niegdyś
bracia, którzy sprzedali Józefa, owoc czystości i cnoty.

Zmiłuj się nade mną, Boże, zmiłuj się.

Przez krewnych spętana została dusza sprawiedliwa, umiłowany sprzedany
został w niewolę, przedstawiając Pana, a ty, duszo, samą siebie
sprzedałaś swoim wadom.

Zmiłuj się nade mną, Boże, zmiłuj się.

Naśladuj sprawiedliwego Józefa i jego cnotliwy rozum, nieszczęsna i
niepotrzebna duszo, i nie kalaj się nieprawymi dążeniami, zawsze
bezsensownymi.

Zmiłuj się nade mną, Boże, zmiłuj się.

Józef był niegdyś w jamie, Władco Panie, na obraz Twego pogrzebu i
zmartwychwstania, a ja czyż kiedyś przedstawię Tobie coś podobnego?

Chwała. Triadikon: Ciebie, Trójco, sławimy, jedynego Boga: Święty,
Święty, Święty jesteś Ojcze, Synu i Duchu, prosta Istoto, jedności
zawsze wywyższana.

I teraz. Teotokion: W Tobie, niezniszczalna, nieznająca męża, Matko
Dziewico, Bóg, który stworzył wieki przyodział się w moje ciało i
zjednoczył z sobą ludzką naturę.

Pieśń 6

Hirmos: Wezwałem z całego serca ku miłosiernemu Bogu i usłyszał mnie z
otchłani Hadesu, i wyprowadził życie moje ze zniszczenia.

Zmiłuj się nade mną, Boże, zmiłuj się. Tropariony:

Szczerze przynoszę Tobie, Zbawco, łzy oczu moich i westchnienia z
głębi serca wołającego: Boże, zgrzeszyłem przed Tobą, oczyść mnie.

Zmiłuj się nade mną, Boże, zmiłuj się.

Odeszłaś, duszo, od Pana swego, jak Datan i Abiran, lecz zawołaj z
otchłani Hadesu: „Oszczędź!”, aby nie pokryła cię ziemska przepaść.

Zmiłuj się nade mną, Boże, zmiłuj się.

Rozwścieczyłaś się jak jałowica, duszo, i upodobniłaś się Efraimowi
jak sarna od sideł ratuj życie swoje, uskrzydlaj rozum działaniem i
kontemplacją.

Zmiłuj się nade mną, Boże, zmiłuj się.

Ręka Mojżesza niech nas przekona, duszo, jak Bóg może wybielić i
oczyścić życie trędowate, i nie rozpaczaj nad sobą, chociaż jesteś
porażona trądem.

Chwała. Triadikon: Jestem Trójcą prostą, niepodzielną, podzielną w
Osobach i jednością, zjednoczoną w istocie, głosi Ojciec, Syn i Boży
Duch.

I teraz. Teotokion: Łono Twoje zrodziło nam Boga, który przyjął naszą
postać. Błagaj Go jako Stwórcę swego, Bogurodzico, abyśmy zostali
usprawiedliwieni przez modlitwy Twoje.

Panie, zmiłuj się, trzy razy. Chwała, i teraz.

Kontakion, ton 6: Duszo moja, duszo moja, powstań, czemu śpisz? Koniec
przybliża się i ty smucisz się. Przebudź się, aby oszczędził cię
Chrystus Bóg, wszędzie będący i wszystko wypełniający.

Pieśń 7

Hirmos: Zgrzeszyliśmy, nieprawie żyliśmy, niesprawiedliwie
postępowaliśmy przed Tobą, nie zachowaliśmy, nie wypełnialiśmy tego,
co nam przykazałeś, lecz nie odrzucaj nas do końca, ojców Boże.

Zmiłuj się nade mną, Boże, zmiłuj się. Tropariony:

Zgrzeszyłem, żyłem w nieprawościach i odrzuciłem przykazanie Twoje,
zrodzony bowiem jestem w grzechach i do swoich wrzodów dodałem jeszcze
rany, ale sam zmiłuj się nade mną, jako miłosierny, ojców Boże.

Zmiłuj się nade mną, Boże, zmiłuj się.

Tajemnice serca mego wyznaję Tobie, mojemu Sędziemu, wejrzyj na pokorę
moją, wejrzyj i na ból mój, zwróć teraz uwagę na moje samoosądzenie i
sam zmiłuj się nade mną jako miłosierny, ojców Boże.

Zmiłuj się nade mną, Boże, zmiłuj się.

Saul niegdyś zgubiwszy oślice ojca swego nieoczekiwanie z wiadomością
o nich otrzymał królestwo. Czuwaj więc, duszo, nie zapominaj się i nie
wywyższaj swoich zwierzęcych żądz ponad królestwo Chrystusa.

Zmiłuj się nade mną, Boże, zmiłuj się.

Jeśli Bogoojciec Dawid niegdyś bardzo zgrzeszył, zostawszy zraniony
strzałą nierządu i był zniewolony włócznią okrutnego zabójstwa, to ty
sama, duszo moja, cierpisz za gorsze czyny przez swoje samowolne
dążenia.

Zmiłuj się nade mną, Boże, zmiłuj się.

Dawid dodał niegdyś nieprawość do nieprawości, bowiem z zabójstwem
połączył nierząd, ale wkrótce przyniósł głęboką pokutę, a ty, duszo,
uczyniwszy większe zło, nie pokutowałaś przed Bogiem.

Zmiłuj się nade mną, Boże, zmiłuj się.

Dawid niegdyś pisząc pieśń, przedstawił jak na obrazie popełniony
przez siebie czyn, oskarżając się i wołając: Zmiłuj się nade mną,
bowiem tylko przed Tobą zgrzeszyłem, Bogiem wszystkich, i sam mnie
oczyść.

Chwała. Triadikon: Trójca prosta, niepodzielna, współistotna, jedna
natura, światłości i światłość, trzej święci i jeden święty Bóg
Trójca, wywyższany w pieśniach. Zaśpiewaj więc i ty, duszo, wysław
Życie i Życia, Boga wszystkich.

I teraz. Teotokion: Śpiewamy Tobie, błogosławimy Ciebie, kłaniamy się
Tobie, Rodzicielko Boga, Ty bowiem zrodziłaś Jednego z niepodzielnej
Trójcy, Chrystusa Boga, i sama otworzyłaś nam, żyjącym na ziemi,
przybytki nieba.

Pieśń 8

Hirmos: Którego niebieskie zastępy sławią i drżą przed Nim Cherubini,
i Serafini, wszystko, co oddycha, i całe stworzenie niech opiewa,
błogosławi i wywyższa na wszystkie wieki.

Zmiłuj się nade mną, Boże, zmiłuj się. Tropariony:

Zmiłuj się nade mną grzesznym, Zbawco, pobudź mój rozum do nawrócenia,
przyjmij mnie pokutującego, ulituj się nad wołającym: Zgrzeszyłem
przed Tobą, zbaw, żyłem nieprawie, zmiłuj się nade mną.

Zmiłuj się nade mną, Boże, zmiłuj się.

Eliasz wieziony na rydwanie wstąpił na rydwan cnót i wzniósł się
niegdyś z ziemi na niebiosa, przeto myśl, duszo, o jego wstępowaniu.

Zmiłuj się nade mną, Boże, zmiłuj się.

Elizeusz przyjąwszy niegdyś płaszcz Eliasza, otrzymał od Boga podwójną
łaskę, a ty, duszo moja, nie otrzymałaś tej łaski z powodu braku
opanowania.

Zmiłuj się nade mną, Boże, zmiłuj się.

Elizeusz płaszczem Eliasza rozdzielił niegdyś wody Jordanu na jedną i
drugą stronę, a ty, duszo moja, nie otrzymałaś tej łaski z powodu
braku opanowania.

Zmiłuj się nade mną, Boże, zmiłuj się.

Niegdyś Szunamitka z gorliwością ugościła sprawiedliwego, a ty, duszo,
nie przyjęłaś do swego domu ani wędrowca, ani przybysza, za co
zostaniesz precz wyrzucona z komnaty weselnej z płaczem.

Zmiłuj się nade mną, Boże, zmiłuj się.

Ty, nieszczęsna duszo, nieustannie naśladowałaś skalany rozum Gehazi,
duszo, więc choć na starość odrzuć jego żądzę bogactw, uciekaj przed
ogniem Gehenny, odstąp od swego zła.

Chwała. Triadikon: Przedwieczny Ojcze, Współprzedwieczny Synu,
Pocieszycielu Łaskawy, Duchu Sprawiedliwy, Rodzicielu Boga Słowa,
Słowo Przedwiecznego Ojca, Duchu Żywy i Stwarzający, Trójco Jedyna,
zmiłuj się nade mną.

I teraz. Teotokion: Jakby z purpury ciała Twego, Przeczysta, wewnątrz
łona Twego utkana została purpura ciała Emanuela, przeto Ciebie, jako
Bogurodzicę, zaprawdę czcimy.

Pieśń 9

Hirmos: Niewypowiedziane zrodzenie z poczęcia bez nasienia,
niezniszczalny owoc Matki nie znającej męża, zrodzenie bowiem Boga
odnawia naturę. Przeto wszystkie pokolenia Ciebie, jako Bożą
Oblubienicę-Matkę, prawowiernie wysławiają.

Zmiłuj się nade mną, Boże, zmiłuj się. Tropariony:

Rozum jest zraniony, ciało osłabło, duch choruje, słowo straciło moc,
życie zamiera, koniec przy drzwiach, cóż przeto uczynisz, nieszczęsna
moja duszo, gdy Sędzia przyjdzie badać twe czyny?

Zmiłuj się nade mną, Boże, zmiłuj się.

Pokazałem tobie, duszo, opowieść Mojżesza o stworzeniu świata, i
poczynając od niej całe pisanie Testamentu, mówiące o sprawiedliwych i
nieprawych, ale z niego, o duszo, naśladowałaś tych drugich, a nie
pierwszych, grzesząc przeciwko Bogu.

Zmiłuj się nade mną, Boże, zmiłuj się.

Prawo stało się bezsilnym, Ewangelia nie działa, całe Pismo jest dla
ciebie nieprzydatne, prorocy i wszelkie słowo o sprawiedliwych jest
nieskuteczne, rany twoje, o duszo, pomnożyły się bez lekarza, który by
ciebie uleczył.

Zmiłuj się nade mną, Boże, zmiłuj się.

Z Nowego Testamentu przedkładam tobie przykłady, duszo, pobudzając cię
do rozrzewnienia, naśladuj bowiem sprawiedliwych, odwracaj się od
przykładu grzesznych, i ubłagaj Chrystusa modlitwami, postem,
czystością i pokutą.

Zmiłuj się nade mną, Boże, zmiłuj się.

Chrystus wcieliwszy się wezwał do pokuty rozbójników i nierządnice.
Pokutuj, duszo, brama królestwa jest już otworzona i przed tobą
wchodzą w nią pokutujący faryzeusze, celnicy i nierządnice.

Zmiłuj się nade mną, Boże, zmiłuj się.

Chrystus wcielił się, stał mi się wspólny ciałem i wszystkiego, co
właściwe jest naturze, dobrowolnie doświadczył oprócz grzechu,
pokazując tobie, duszo, przykład i wzór swego uniżenia.

Zmiłuj się nade mną, Boże, zmiłuj się.

Chrystus zbawił magów, przyzwał do siebie pasterzy, mnóstwo niemowląt
uczynił męczennikami, wysławił starców i stare wdowy, ale ich czynów i
życia nie naśladowałaś, duszo, więc biada ci, gdy będziesz sądzona.

Zmiłuj się nade mną, Boże, zmiłuj się.

Pan pościwszy czterdzieści dni na pustyni w końcu poczuł głód,
okazując tym swoją ludzką naturę. Nie leń się, duszo, gdy wróg ciebie
atakuje, ale przez modlitwy i post niech będzie on odpędzony od nóg
twoich.

Chwała. Triadikon: Ojca wysławmy, Syna wywyższajmy, Bożemu Duchowi z
wiarą pokłońmy się, Trójcy Niepodzielnej, Jednej w naturze, jako
Światłości i Światłościom, Życiu i Życiom, Życie dającej i
oświecającej krańce ziemi.

I teraz. Teotokion: Ochraniaj miasto Twoje, przeczysta Rodzicielko
Boga, w Tobie bowiem ono wiernie króluje i w Tobie umacnia się, przez
Ciebie zwyciężając zwycięża wszelką pokusę, zniewala wrogów i trzyma
ich w posłuszeństwie.

Czcigodny Ojcze Andrzeju, módl się za nami do Boga!

Andrzeju czcigodny i Ojcze najbłogosławieńszy, Pasterzu Krety, nie
przestawaj modlić się za śpiewających Tobie, abyśmy wszyscy zostali
wybawieni od gniewu, bólu, zniszczenia i niezliczonych grzechów,
wiernie czcząc pamięć Twoją.

Następnie dwa chóry, zebrawszy się razem, śpiewają hirmos:

Niewypowiedziane zrodzenie z poczęcia bez nasienia, niezniszczalny
owoc Matki nie znającej męża, zrodzenie bowiem Boga odnawia naturę.
Przeto wszystkie pokolenia Ciebie, jako Bożą Oblubienicę-Matkę,
prawowiernie wysławiają.

Po skończeniu kanonu odmawiamy Psalm 4: Kiedy wezwałem, usłyszał mnie
Bóg. Także pozostałe psalmy powieczerza. Na Alleluja trzy pokłony. I
zaczynamy drugą stację: Ku Tobie, Panie, podnoszę duszę moją, i
pozostałe dwa psalmy, mówiąc po ich skończeniu: Alleluja, i trzy
pokłony. Także zaczyna chór, który śpiewał na nieszporach: Z nami Bóg.
Mówimy te stichosy głośno i ze słodyczą, śpiewa pierwszy chór, a potem
odpowiada drugi. Podobnie też: Bezcielesna natura cherubinów.
Natomiast Wierzę w jednego Boga mówimy niższym głosem. Także ten chór,
który zaczynał: Najświętsza Władczyni Bogurodzico, módl się za nami, i
drugi chór czyni pokłon. A gdy drugi chór wstanie, to śpiewa pierwszy
i czyni pokłon. Tak samo na wszystkie pozostałe stichosy modlitewne.
Gdy zaś mówimy: Boże, oczyść nas grzesznych, śpiewają oba chóry razem
i trzy pokłony. Także trisagion bez pokłonów i mówimy te oto
tropariony według tonu 2, śpiewając je donośnie i ze słodyczą: Oświeć
moje oczy, Chryste Boże. Chwała. Boże, bądź ochroną mej duszy. I
teraz. Ponieważ nie mamy odwagi. Są też inne tropariony, które
śpiewamy w zależności od dnia, według tonu 8, to znaczy we wtorek i
czwartek wieczorem są one następujące: Panie, znasz mych
niezasypiających wrogów. Stichos: Wejrzyj i usłysz mnie, Panie Boże
mój, Panie, jak straszny jest sąd Twój. Chwała. Boże, daj mi łzy. I
teraz. Bogurodzico, mając nadzieję Twoją niezawstydzoną. Panie, zmiłuj
się, czterdzieści razy. Kapłan wygłasza stichos i modlitwę: Panie,
Panie, który wybawiłeś nas od wszelkiej strzały. Także: Przyjdźcie,
pokłońmy się, trzy razy i odmawiamy psalm: Panie, usłysz modlitwę moją
oraz Panie Wszechmocny, Boże ojców naszych. Trisagion i trzy pokłony.
Ojcze nasz. Kapłan: Albowiem Twoje jest królestwo, po Amen mówimy
szybko te oto tropariony, ton 6: Zmiłuj się nad nami, Panie. Chwała:
Panie, zmiłuj się nad nami. I teraz: Bramy miłosierdzia. Panie, zmiłuj
się, czterdzieści razy. Chwała, i teraz. Czcigodniejszą od cherubinów.
W imię Pańskie pobłogosław, ojcze! Kapłan: Dla modlitw świętych ojców
naszych. I modlitwa: Władco Boże, Ojcze Wszechmocny. Przyjdźcie,
pokłońmy się, trzykrotnie i trzy pokłony. Panie, usłysz modlitwę moją
oraz Chwała na wysokościach Bogu. Panie, byłeś nam ucieczką. Pozwól,
Panie, w wieczór ten. Także trisagion, Najświętsza Trójco, zmiłuj się
nad nami. Ojcze nasz. Kapłan: Albowiem Twoje jest królestwo. Śpiewamy
donośnie i wolno według tonu 6: Panie mocy, bądź z nami, co powtarza
drugi chór. Pierwszy chór mówi stichos: Chwalcie Pana w świątyni Jego,
chwalcie Go na firmamencie mocy Jego. I znowu troparion. Także ten sam
troparion śpiewa drugi chór po każdym stichosie. Po zaśpiewaniu pięciu
stichosów oba chóry razem mówią pierwszy stichos i troparion. Także
zaczyna prawy chór: Chwała. Panie, jeśli byśmy nie mieli. I teraz.
Wielkie jest mnóstwo moich grzechów. Najświętsza Bogurodzico. Całą
moją nadzieję składam na Ciebie. Panie, zmiłuj się, czterdzieści razy.
I modlitwa: Chryste Boże, który w każdym czasie i w każdej godzinie.
Panie, zmiłuj się, trzy razy. Chwała, i teraz. Czcigodniejszą od
cherubinów. W imię Pańskie pobłogosław, ojcze! Kapłan: Boże, ulituj
się nad nami. I czynimy szesnaście pokłonów, jak zwykle, z modlitwą
świętego Efrema, i czynimy je wszyscy razem. Także zaczyna przełożony:
trisagion i trzy pokłony. Po Ojcze nasz mówimy: Panie, zmiłuj się,
dwanaście razy. I odmawiamy modlitwy: Nieskalana, czysta oraz Władco,
daj nam, udającym się na spoczynek.

Należy wiedzieć, że wcześniejsze typikony i zwyczaje po modlitwie
Władco, daj nam udającym się na spoczynek, nakazują wszystkim paść na
ziemię, a kapłan donośnie odmawia modlitwę, jak na wielkich
nieszporach: Władco wielce miłosierny, Panie Jezu Chryste, i kłania
się przełożony do ziemi, mówiąc braciom: Błogosławcie, ojcowie święci,
darujcie mi grzesznemu, co zgrzeszyłem słowem, czynem, myślą i
wszystkimi moimi zmysłami. A my odpowiadamy: Bóg niech daruje tobie,
ojcze święty. I zaczynają wszyscy od lewego chóru po kolei czynić
podobnie i prosić, i przyjmować prośbę, aż wszyscy zakończą. Wtedy
kapłan zaczyna mówić: Pomódlmy się za wielce błogosławionego
metropolitę naszego N. i za wszystkich w Chrystusie braci naszych,
oraz dalsze wezwania, jak to zostało podane w dawnych typikonach. Po
tym, jak zwykle, stichos od przełożonego i jemu od wszystkich podobny
pokłon, i odchodzimy do swoich cel. Ten obrzęd ma miejsce w ciągu
całej świętej Czterdziesiątnicy na powieczerzach.

Niech będzie wiadomym, że gdy przełożony mówi stichos, to my
odpowiadamy: Pobłogosław, przyjąwszy prośbę. Należy też, aby
eklezjarcha gorliwie obserwował, że gdy odchodzimy z powieczerza,
powinny być jeszcze oznaki dnia, to znaczy przed zmierzchem. Tak więc
opisaliśmy jeden dzień świętego postu, zbadawszy gorliwie i
przedłożywszy waszej miłości ilość śpiewów i w nim polecane przez
świętych ojców pokłony, czego nikt nie powinien naruszać, nawet wielki
prawodawca. Ilość zaś dobowych pokłonów w cerkwi wynosi trzysta,
oprócz mesoniktikonu. Przyjęliśmy zaś w Palestynie i w swoich celach
każdy śpiewać Psałterz, a ci, którzy nie mogą, czynią to w ciągu całej
doby, inni trzy razy w tygodniu, a jeszcze inni dwa razy. Pokłony zaś
należy czynić, ile przełożony poleci każdemu zgodnie z jego
możliwościami.
