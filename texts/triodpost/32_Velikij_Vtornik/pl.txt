W Święty i Wielki Wtorek na jutrzni,

Alleluja, ton 8. Trzykrotnie troparion: Oto Oblubieniec nadchodzi o
północy.

Zwykła recytacja Psałterza.

Po pierwszej recytacji Psałterza katyzma poetycka, ton 4:

Bracia, umiłujmy Oblubieńca, upiększmy nasze lampy, jaśniejące cnotami
i prawą wiarą, abyśmy jak mądre dziewice Pańskie przygotowani weszli z
Nim na wesele. Oblubieniec bowiem wszystkim daje w darze
niezniszczalny wieniec.

Po drugiej recytacji Psałterza katyzma poetycka, ton 4:

Prosomion: Wstąpiłeś na krzyż.

Zbawicielu, nieprawi z zawiści zebrali radę przeciwko Tobie, kapłani i
uczeni w Piśmie do zdrady złowili Judasza. Przeto bezwstydnie idzie i
mówi przeciwko Tobie do nieprawych ludzi: Cóż mi dacie, a ja Go wydam
w wasze ręce. Od tego osądzenia wybaw, Panie, dusze nasze.

Po trzeciej recytacji Psałterza katyzma poetycka, ton 8:

Proromion: Zadziwił się Józef.

Judasz lubując się srebrem zamyśla zło przeciw Nauczycielowi, radzi
się, uczy zdrady, odpada od światłości, przyjmuje ciemność, uzgadnia
cenę, sprzedaje Bezcennego. Przeto znajduje dla siebie jako zapłatę
powieszenie i gorzką śmierć, nieszczęsny, sprzedawszy Ciebie, Pana.
Wybaw nas od jego losu, daj odpuszczenie grzechów, świętującym z wiarą
przeczyste męką Twoją.

Czytanie świętej Ewangelii według Mateusza (22, 15-23, 39).

W owym czasie faryzeusze naradzali się przeciwko Jezusowi, jak by
podchwycić Go w mowie. Posyłają więc do Niego uczniów swoich razem ze
zwolennikami Heroda, aby powiedzieli: «Nauczycielu, wiemy, że jesteś
prawdomówny i drogi Bożej w prawdzie nauczasz. Na nikim Ci też nie
zależy, bo nie oglądasz się na osobę ludzką. Powiedz więc nam, jak Ci
się zdaje? Czy godzi się płacić podatek Cezarowi, czy nie?» Jezus
poznawszy ich przewrotność, rzekł: «Czemu Mnie kusicie, obłudnicy?
Pokażcie Mi monetę podatkową». A oni przynieśli Mu denara. I mówi im:
«Czyj jest ten obraz i napis?» Odpowiedzieli Mu: «Cezara». Wówczas
mówi do nich: «Oddajcie więc Cezarowi to, co jest Cezara, a Bogu to,
co jest Boga». Gdy to usłyszeli, zdziwili się i zostawiwszy Go,
odeszli. Tego samego dnia przystąpili do Niego saduceusze, którzy
powiadają, że nie ma zmartwychwstania, i zapytali Go, mówiąc:
«Nauczycielu, Mojżesz powiedział: Jeśli kto umrze bezdzietnie, niech
brat jego weźmie wdowę po nim i wzbudzi potomstwo bratu swemu. Otóż
było u nas siedmiu braci. Pierwszy ożenił się i umarł, a ponieważ nie
miał potomstwa, zostawił żonę swoją bratu swemu. Tak samo drugi i
trzeci, aż do siódmego. W końcu po wszystkich umarła i ta kobieta.
Przy zmartwychwstaniu więc którego z tych siedmiu żoną, wszyscy bowiem
ją mieli?». A odpowiadając Jezus rzekł im: «Błądzicie, nie znając
Pisma ani mocy Bożej. Przy zmartwychwstaniu bowiem nie będą się ani
żenić, ani za mąż wychodzić, lecz są jak aniołowie Boży w niebie. A co
do zmartwychwstania umarłych, nie czytaliście, co wam powiedział Bóg,
mówiąc: Ja jestem Bóg Abrahama, Bóg Izaaka i Bóg Jakuba? Bóg nie jest
Bogiem umarłych, lecz żywych». A lud, słysząc to, zdumiewał się nad
nauką Jego. Gdy faryzeusze usłyszeli, że zamknął usta saduceuszom,
zebrali się razem i jeden z nich, uczony w Prawie, zapytał Go, kusząc
i mówiąc: «Nauczycielu, które przykazanie jest największe w Prawie?»
Jezus zaś rzekł mu: «Będziesz miłował Pana Boga swego całym sercem
swoim, całą duszą swoją i całym umysłem swoim. To jest największe i
pierwsze przykazanie. A drugie podobne jest do niego: Będziesz miłował
bliźniego swego jak siebie samego. Na tych dwóch przykazaniach opiera
się całe Prawo i Prorocy». Gdy faryzeusze byli zebrani, Jezus zadał im
pytanie, mówiąc: «Co sądzicie o Mesjaszu? Czyim jest synem?» Mówią Mu:
«Dawida». Mówi do nich: «Jakżeż więc Dawid natchniony przez Ducha może
nazywać Go Panem, gdy mówi: Rzekł Pan do Pana mego: Siądź po prawicy
mojej, aż położę nieprzyjaciół Twoich podnóżkiem nóg Twoich. Jeśli
więc Dawid nazywa Go Panem, to jak może być jego synem?» I nikt nie
mógł Mu odpowiedzieć, ani też nikt od tego dnia nie odważył się Go
pytać. Wówczas przemówił Jezus do ludu i uczniów swoich, mówiąc: «Na
katedrze Mojżesza zasiedli uczeni w Piśmie i faryzeusze. Czyńcie więc
i zachowujcie wszystko, co wam polecą, lecz uczynków ich nie
naśladujcie. Mówią bowiem, ale sami nie czynią. Wiążą ciężary wielkie
i nie do uniesienia i kładą je ludziom na ramiona, lecz sami palcem
ruszyć ich nie chcą. Wszystkie swe uczynki spełniają w tym celu, żeby
się ludziom pokazać. Rozszerzają swoje filakterie i wydłużają frędzle
u płaszczów swoich. Lubią pierwsze miejsca na ucztach i pierwsze
krzesła w synagogach, i pozdrawiania na rynkach, i żeby ludzie
nazywali ich: Nauczycielu, nauczycielu. Otóż wy nie pozwalajcie
nazywać się nauczycielami, albowiem jeden jest wasz Nauczyciel,
Chrystus, a wy wszyscy braćmi jesteście. Nikogo też na ziemi nie
nazywajcie ojcem; jeden bowiem jest Ojciec wasz, który jest w
niebiosach. Nie nazywajcie się też mistrzami, bo jeden jest wasz
Mistrz, Chrystus. Największy z was niech będzie sługą waszym. Kto się
wywyższa, będzie poniżony, a kto się poniża, będzie wywyższony. Biada
wam, uczeni w Piśmie i faryzeusze, obłudnicy, bo objadacie domy wdów
pod pozorem długich modlitw, przeto otrzymacie surowszy wyrok. Biada
wam, uczeni w Piśmie i faryzeusze, obłudnicy, bo zamykacie królestwo
niebieskie przed ludźmi. Wy bowiem nie wchodzicie i nie pozwalacie
wejść tym, którzy do niego wchodzą. Biada wam, uczeni w Piśmie i
faryzeusze, obłudnicy, bo obchodzicie morze i ląd, żeby pozyskać
jednego prozelitę. A gdy się nim stanie, czynicie go synem gehenny
dwakroć gorszym niż wy sami. Biada wam, przewodnicy ślepi, którzy
mówicie: Kto by przysiągł na świątynię, to nic nie znaczy; lecz kto by
przysiągł na złoto świątyni, ten jest związany przysięgą. Głupi i
ślepi! Cóż bowiem jest ważniejsze, złoto czy świątynia, która uświęca
złoto? Oraz: Kto by przysiągł na ołtarz, to nic nie znaczy; lecz kto
by przysiągł na ofiarę, która jest na nim, ten jest związany
przysięgą. Głupi i ślepi! Cóż bowiem jest ważniejsze, ofiara czy
ołtarz, który uświęca ofiarę? Kto więc przysięga na ołtarz, przysięga
na niego i na wszystko, co jest na nim. A kto przysięga na świątynię,
przysięga na nią i na Tego, który w niej mieszka. A kto przysięga na
niebo, przysięga na tron Boży i na Tego, który na nim zasiada. Biada
wam, uczeni w Piśmie i faryzeusze, obłudnicy, bo dajecie dziesięcinę z
mięty, kopru i kminku, lecz pomijacie to, co ważniejsze jest w Prawie:
sprawiedliwość, miłosierdzie i wiarę. To zaś należało czynić, a
tamtego nie opuszczać. Przewodnicy ślepi, którzy przecedzacie komary,
a połykacie wielbłądy! Biada wam, uczeni w Piśmie i faryzeusze,
obłudnicy, bo dbacie o czystość zewnętrznej strony kubka i misy, a
wewnątrz pełni jesteście zdzierstwa i niesprawiedliwości. Faryzeuszu
ślepy, oczyść wpierw wnętrze kubka i misy, żeby i zewnętrzna ich
strona stała się czysta. Biada wam, uczeni w Piśmie i faryzeusze,
obłudnicy, bo podobni jesteście do grobów pobielanych, które z
zewnątrz wyglądają pięknie, lecz wewnątrz pełne są kości trupich i
wszelkiej nieczystości. Tak i wy z zewnątrz wydajecie się ludziom
sprawiedliwi, lecz wewnątrz pełni jesteście obłudy i nieprawości.
Biada wam, uczeni w Piśmie i faryzeusze, obłudnicy, bo budujecie groby
prorokom i zdobicie grobowce sprawiedliwych, i mówicie: „Gdybyśmy żyli
za dni ojców naszych, nie bylibyśmy ich wspólnikami w krwi proroków”.
Przez to sami świadczycie, że jesteście synami tych, którzy mordowali
proroków! Dopełnijcie i wy miary ojców waszych! Węże, plemię żmijowe,
jakże będziecie mogli ujść przed ogniem gehenny? Dlatego oto Ja
posyłam do was proroków, mędrców i uczonych. Jednych z nich zabijecie
i ukrzyżujecie, innych będziecie biczować w synagogach waszych i
przepędzać z miasta do miasta. Aż spadnie na was wszystka krew
sprawiedliwa, przelana na ziemi, od krwi Abla sprawiedliwego aż do
krwi Zachariasza, syna Barachiasza, którego zabiliście między
przybytkiem a ołtarzem. Zaprawdę, mówię wam: Przyjdzie to wszystko na
to pokolenie. Jeruzalem, Jeruzalem! Ty zabijasz proroków i kamienujesz
tych, którzy do ciebie są posłani! Ile razy chciałem zgromadzić dzieci
twoje, jak ptak pisklęta swe zbiera pod skrzydła, a nie chcieliście.
Oto wasz dom zostanie wam pusty. Albowiem mówię wam: Nie ujrzycie Mnie
odtąd, aż powiecie: Błogosławiony, który przychodzi w imię Pańskie».

Następnie Psalm 50. Także: Zbaw, Boże, lud Twój. Panie, zmiłuj się,
dwanaście razy.

Mała ektenia.

Kontakion, ton 2:

Duszo nieszczęsna, pomyśl o ostatniej godzinie, i ulęknij się
przeklęcia figowca, pomnażaj w trudzie dany tobie talent, czuwając i
wołając: Obyśmy nie pozostali poza pałacem Chrystusa!

Ikos: Duszo moja nieszczęsna, dlaczego się lenisz? Dlaczego marzysz o
niepotrzebnych troskach? Dlaczego ćwiczysz się w bieżących sprawach,
gdy bliski jest ostateczny czas i mamy rozłączyć się z będącymi tutaj?
Póki masz czas, zacznij śpiewać: Zbawco mój, zgrzeszyłem przeciwko
Tobie, nie przeklnij mnie, jak bezpłodnego figowca, ale jako łaskawy
Pan ulituj się, gdy wołam w lęku: Obyśmy nie pozostali poza pałacem
Chrystusa!

Synaksarion:

W święty wielki Wtorek czynimy pamięć przypowieści o dziesięciu
dziewicach, zawartą w świętej Ewangelii.

Stichos: Wtorek największy dziesięć nosi dziewic,

noszących zwycięstwo niezwyciężonego Władcy.

Policz nas z mądrymi dziewicami, Oblubieńcze Chryste,

zalicz do Twojej wybranej owczarni, i zmiłuj się nad nami. Amen.

Kanon dwóch pieśni. Poemat kyr Kosmasa, z akrostychem: Trzeci, czyli
we wtorek. Ton 2.

Pieśń 8

Hirmos: Trzej pobożni młodzieńcy nie poddali się nakazowi
prześladowcy, zostali wrzuceni do pieca i wyznawali Boga, mówiąc:
Błogosławcie dzieła Pańskie, Pana!

Odrzućmy daleko od nas lenistwo, i spotkajmy z zapalonymi lampami
Chrystusa, nieśmiertelnego Oblubieńca, śpiewając: Błogosławcie Pana
dzieła Pańskie.

Oby starczyło szczodrego oleju duszy naszej w naczyniach, abyśmy nie
tracili na zakupy chwały, śpiewając: Błogosławcie Pana dzieła Pańskie.

Wy, którzy przyjęliście talent od Boga, równą łaskę, pomnóżcie z
pomocą dawcy talentu Chrystusa, śpiewając: Błogosławcie Pana dzieła
Pańskie.

Chwalimy, błogosławimy, kłaniamy się Panu, sławiąc i wywyższając Go na
wieki!

Pieśń 9

Hirmos: Ciebie, Bogurodzico, któraś nieogarnionego Boga zmieściła w
łonie i zrodziłaś radość światu, Ciebie wywyższamy!

Powiedziałeś, dobry, uczniom: Czuwajcie, czyż nie rozumiecie, że Pan
przyjdzie niespodzianie, odpłacić każdemu.

Władco, w Twym drugim i budzącym bojaźń przyjściu połącz mnie z owcami
stojącymi po Twej prawicy, odrzuciwszy mnóstwo mych grzechów.

Zamiast: Zaprawdę godne to jest, śpiewamy hirmos: Ciebie, Bogurodzico.

Eksapostilarion, trzy razy:

Zbawco mój! Pałac Twój widzę przyozdobiony, lecz nie mam szaty, aby
weń wejść. Oświeć szatę mej duszy, Dawco światłości, i zbaw mnie.

Do psalmów pochwalnych dodajemy stichery isomelosy, ton 1:

Jakże wejdę do światłości Twych świętych, niegodny? Jeśli bowiem
odważę się wejść do Twego pałacu, oskarży mnie szata, nie jest bowiem
weselna, i związany wyrzucony zostanę przez aniołów. Panie, oczyść
zmazę mej duszy, i zbaw mnie, jako Przyjaciel człowieka.

Ton 2: Oblubieńcze Chryste, zaspałem w duchowym lenistwie, nie
ustrzegłem płonącej lampy cnót, według mych czynów upodobniłem się do
złoczyńców, leniłem się w spełnianiu mych czynów. Nie zamykaj przede
mną, Władco, łona Twych zmiłowań, ale odrzuć mój mroczny sen i podnieś
mnie, z mądrymi pannami wprowadź do Twego pałacu, gdzie czysty głos
świętujących, którzy nieustannie śpiewają: Panie, chwała Tobie!

Chwała, i teraz. Ton 4: O duszo, usłyszałaś wyrok na tego, który ukrył
talent, nie kryj Bożych słów, głoś Jego cuda, aby pomnożywszy dar,
wejść do radości Pana Twego.

Na stichownie stichery isomelosy, ton 6:

Przyjdźcie, wierni, gorliwie służmy Panu. Daje bowiem sługom bogactwo,
według zdolności, aby każdy mógł pomnożyć talent łaski. Ów bowiem
mądrość niech przynosi w dobrych czynach, ów zaś posługę światłości
niech pełni. Niechaj wierny łączy się ze Słowem, ucząc tajemnicy
nienauczonego, niechaj inny rozdaje ubogim bogactwo. Obyśmy i my mogli
zaowocować pomnożeniem talentów i jako wierni rządcy łaski staniemy
się godni radości Władcy. Uczyń nas jej godnymi, Chryste, jako
Przyjaciel człowieka.

Stichos: Nasyć nas o poranku łaskawością Twoją, Panie, i rozradujemy
się, i rozweselimy. Przez wszystkie dni nasze weselić się będziemy,
rozradujemy się za dni, w których nas upokorzyłeś, za lata, w które
widzieliśmy zło. Wejrzyj na sługi Twoje i na dzieła Twoje, i kieruj
synami ich.

Pasterzu dobry, kiedy przyjdziesz w chwale z mocami niebios, i
zasiądziesz, Jezu, na tronie sądu, nie odłączaj mnie od siebie,
Pasterzu dobry. Znasz drogę prawicy, grzesznicy zaś są po lewicy. Obyś
nie zgubił mnie, grzesznego z kozłami, lecz połącz mnie z owcami
stojącymi po prawicy, i zbaw, jako Przyjaciel człowieka.

Stichos: Niech będzie światłość Pana Boga naszego nad nami, i dzieło
rąk naszych udoskonal w nas, i dzieło rąk naszych umocnij.

Oblubieńcze, piękniejszy od wszystkich ludzi, który wezwałeś nas na
duchową ucztę Twego pałacu, zwlecz ze mnie niemiły widok grzechów,
poprzez wspólnotę z Twymi cierpieniami. Upiększywszy mnie szatą Twego
piękna, okaż mnie, jako miłosierny, współbiesiadnikiem Twego
królestwa.

Chwała, i teraz. Ton 7: Duszo moja, oto Władca powierza tobie talent,
z bojaźnią przyjmij dar, weź go od dawcy, rozdawaj ubogim, i zdobądź
sobie jako przyjaciela Pana, abyś stanął po Jego prawicy, kiedy
przyjdzie w chwale i usłyszysz błogosławiony głos: Wejdź, sługo, do
radości Twego Pana. Radości tej uczyń godnym, Panie, i mnie
zbłąkanego, dla wielkiego miłosierdzia Twego.

I dalszy ciąg jak zwykle.

Godziny ze zwykłymi katyzmami i czytaniem Ewangelii.

Na szóstej godzinie troparion proroctwa, ton 1:

Zbawco, przebacz obficie tym, którzy bezmiernie zgrzeszyli, i pozwól
nam bez osądzenia pokłonić się Twemu świętemu Zmartwychwstaniu, dla
modlitw przeczystej Twej Matki, Jedyny wielce miłosierny.

Prokimenon, Psalm 129, ton 6: Albowiem u Pana jest zmiłowanie i
wielkie u Niego wybawienie. Stichos: Z głębokości wołam do Ciebie,
Panie, Panie, usłysz głos mój.

Czytanie Proroctwa Ezechiela (1, 21-28).

Gdy się poruszały te istoty, ruszały się i koła, a gdy przestawały,
również i koła się zatrzymywały. Gdy one podnosiły się z ziemi, koła
podnosiły się również z nimi, ponieważ duch życia znajdował się w
kołach. Nad głowami tych istot żyjących było coś jakby sklepienie
niebieskie, jakby kryształ lśniący, rozpostarty ponad ich głowami, ku
górze. Pod sklepieniem skrzydła ich były wzniesione, jedno obok
drugiego, każde miało ich po dwa, którymi pokrywały swoje tułowie. Gdy
szły, słyszałem poszum ich skrzydeł jak szum wielu wód, jak głos
Wszechmogącego, odgłos ogłuszający jak zgiełk obozu żołnierskiego.
Natomiast gdy stały, skrzydła miały opuszczone. Nad sklepieniem które
było nad ich głowami, rozlegał się głos; gdy stały, skrzydła miały
opuszczone. Ponad sklepieniem, które było nad ich głowami, było coś, o
miało wygląd szafiru, a miało kształt tronu, a na nim jakby zarys
postaci człowieka. Następnie widziałem coś jakby połysk stopu złota ze
srebrem, który wyglądał jak ogień wokół niego. Ku górze od tego, co
wyglądało jak biodra, i w dół od tego, co wyglądało jak biodra,
widziałem coś, co wyglądało jak ogień, a wokół niego promieniował
blask. Jak pojawienie się tęczy na obłokach w dzień deszczowy, tak
przedstawiał się ów blask dokoła. Taki był widok tego, co było podobne
do chwały Pańskiej.

Prokimenon, Psalm 130, ton 4: Niech Izrael ma nadzieję w Panu, odtąd i
na wieki. Stichos: Panie, serce moje się nie wywyższa, ani też oczy
moje.

I dalszy ciąg. czytamy także dziewiątą godzinę bez katyzmy Psałterza i
czytamy Ewangelię. Śpiewamy: Wspomnij nas, Panie, z pokłonami.
Wszystko pozostałe, jak w poniedziałek.

W tenże Święty i Wielki Wtorek wieczorem,

na nieszporach zwykła recytacja Psałterza. Do: Panie, wołam do Ciebie,

dodajemy dziesięć stichosów i śpiewamy stichery isomelosy:

Ton 1: Jakże wejdę do światłości Twych świętych, niegodny? Jeśli
bowiem odważę się wejść do Twego pałacu, oskarży mnie szata, nie jest
bowiem weselna, i związany, wyrzucony zostanę przez aniołów. Panie,
oczyść zmazę mej duszy, i zbaw mnie, jako Przyjaciel człowieka.

Ton 2: Oblubieńcze Chryste, zaspałem w duchowym lenistwie, nie
ustrzegłem płonącej lampy cnót, według mych czynów upodobniłem się do
złoczyńców, leniłem się w spełnianiu mych czynów. Nie zamykaj przede
mną, Władco, łona Twych zmiłowań, ale odrzuć mój mroczny sen i podnieś
mnie, z mądrymi pannami wprowadź do Twego pałacu, gdzie czysty głos
świętujących, którzy nieustannie śpiewają: Panie, chwała Tobie!

Ton 4: O duszo, usłyszałaś wyrok na tego, który ukrył talent, nie kryj
Bożych słów, głoś Jego cuda, aby pomnożywszy dar, wejść do radości
Pana Twego.

Ton 6: Przyjdźcie, wierni, gorliwie służmy Panu. Daje bowiem sługom
bogactwo, według zdolności, aby każdy mógł pomnożyć talent łaski. Ów
bowiem mądrość niech przynosi w dobrych czynach, ów zaś posługę
światłości niech pełni. Niechaj wierny łączy się ze Słowem, ucząc
tajemnicy nienauczonego, niechaj inny rozdaje ubogim bogactwo. Obyśmy
i my mogli zaowocować pomnożeniem talentów i jako wierni rządcy
staniemy się godni dóbr radości Władcy. Uczyń nas jej godnymi,
Chryste, jako Przyjaciel człowieka.

Pasterzu dobry, kiedy przyjdziesz w chwale z mocami niebios, i
zasiądziesz, Jezu, na tronie sądu, nie odłączaj mnie od siebie.
Pasterzu dobry, znasz drogę prawicy, grzesznicy zaś są po lewicy. Obyś
nie zgubił mnie, grzesznego z kozłami, lecz połącz mnie z owcami
stojącymi po prawicy, i zbaw, jako Przyjaciel człowieka.

Oblubieńcze, piękniejszy od wszystkich ludzi, który wezwałeś nas na
duchową ucztę Twego pałacu, zwlecz ze mnie niemiły widok grzechów,
poprzez wspólnotę z Twymi cierpieniami. Upiększywszy mnie szatą Twego
piękna, okaż mnie, jako miłosierny, współbiesiadnikiem Twego
królestwa.

Chwała, i teraz. Ton 7: Duszo moja, oto Władca powierza tobie talent,
z bojaźnią przyjmij dar, weź go od dawcy, rozdawaj ubogim, i zdobądź
sobie jako przyjaciela Pana, abyś stanął po Jego prawicy, kiedy
przyjdzie w chwale i usłyszysz błogosławiony głos: Wejdź, sługo, do
radości Twego Pana. Radości tej uczyń godnym, Panie, i mnie
zbłąkanego, dla wielkiego miłosierdzia Twego.

Wejście z Ewangeliarzem. Pogodna Światłości.

Prokimenon, Psalm 131, ton 6: Powstań, Panie, w miejscu odpoczynku
Twego, Ty i arka świętości Twojej. Stichos: Wspomnij, Panie, Dawida, i
całą łagodność jego.

Czytanie Księgi Wyjścia (2, 5-10).

Córka faraona zeszła ku rzece, aby się wykąpać, a jej służące
przechadzały się nad brzegiem rzeki. Gdy spostrzegła skrzynkę pośród
sitowia, posłała służącą, aby ją przyniosła. A otworzywszy ją,
zobaczyła dziecko płaczące w skrzynce. Ulitowała się nad nim córka
faraona, mówiąc: „Jest on spośród dzieci Hebrajczyków”. Jego siostra
rzekła wtedy do córki faraona: „Chcesz, a pójdę zawołać ci karmicielkę
spośród kobiet Hebrajczyków, która by wykarmiła ci to dziecko?”
Powiedziała jej córka faraona: „Idź”. Poszła wówczas dziewczyna
zawołać matkę dziecka. Córka faraona tak jej powiedziała: „Weź to
dziecko i wykarm je dla mnie, a ja dam ci za to zapłatę”. Wówczas
kobieta zabrała dziecko i wykarmiła je. Gdy chłopiec podrósł,
zaprowadziła go do córki faraona, i był dla niej jak syn. Dała mu imię
Mojżesz mówiąc: „Bo wydobyłam go z wody”.

Prokimenon, Psalm 132, ton 4: O, jak dobrze i jak pięknie, gdy bracia
mieszkają razem. Stichos: Jak wonny olej na głowę, co spływa na brodę,
brodę Aarona.

Czytanie Księgi Hioba (1, 13-22).

Pewnego dnia synowie i córki Hioba jedli i pili wino w domu
najstarszego brata. Przyszedł posłaniec do Hioba i rzekł: „Woły orały,
a oślice pasły się tuż obok. Wtem napadli Sabejczycy, porwali je, a
sługi mieczem pozabijali, ja jeden uratowałem się i przyszedłem, by ci
o tym donieść”. Gdy ten jeszcze mówił, przyszedł inny posłaniec i
rzekł: „Ogień Boży spadł z nieba, zapłonął wśród owiec oraz pasterzy i
pochłonął ich. Ja jeden uratowałem się i przyszedłem, by ci o tym
donieść”. Gdy ten jeszcze mówił, przyszedł inny posłaniec i rzekł:
„Chaldejczycy zstąpili z trzema oddziałami, napadli na wielbłądy i
zabrali je, a sługi ostrzem miecza zabili. Ja jeden uratowałem się i
przyszedłem, by ci o tym donieść”. Gdy ten jeszcze mówił, przyszedł
inny posłaniec i rzekł: „Twoi synowie i córki jedli i pili wino w domu
najstarszego brata. Wtem powiał szalony wicher z pustyni, poruszył
czterema węgłami domu, zawalił go na dzieci twoje, tak iż poumierały.
Ja jeden uratowałem się i przyszedłem, by ci o tym donieść”. Gdy Hiob
to usłyszał, wstał, rozdarł swe szaty, ogolił włosy głowy swojej,
upadł na ziemię, oddał pokłon Panu i rzekł: „Nagi wyszedłem z łona
matki mojej i nagi tam powrócę. Dał Pan i zabrał Pan, jak Pan
zechciał, tak też się stało. Niech będzie imię Pańskie błogosławione
na wieki!” W tym wszystkim Hiob nie zgrzeszył przed Panem ustami
swoimi i nie przypisał Bogu nieprawości.

Ewangelia według świętego Mateusza (24, 36-25, 12).

Mówi Pan swoim uczniom: «O dniu i godzinie przyjścia Syna Człowieczego
nikt nie wie, nawet aniołowie niebiescy, tylko Ojciec mój. A jak było
za dni Noego, tak będzie z przyjściem Syna Człowieczego. Albowiem jak
w dniach przed potopem jedli i pili, żenili się i za mąż wydawali aż
do tego dnia, kiedy Noe wszedł do arki, i nie poznali, aż przyszedł
potop i pochłonął wszystkich, tak również będzie z przyjściem Syna
Człowieczego. Wtedy dwóch będzie w polu: jeden będzie wzięty, a drugi
zostawiony. Dwie będą mleć na żarnach: jedna będzie wzięta, a druga
zostawiona. Czuwajcie więc, albowiem nie wiecie, o której godzinie Pan
wasz przyjdzie. A to wiedzcie, że gdyby gospodarz wiedział, o której
straży złodziej przyjdzie, na pewno by czuwał i nie pozwoliłby włamać
się do domu swego. Dlatego i wy bądźcie gotowi, bo w godzinie, której
się nie domyślacie, Syn Człowieczy przyjdzie. Któż więc jest sługą
wiernym i roztropnym, którego pan jego ustanowił nad służbą swoją,
żeby na czas rozdał jej żywność? Błogosławiony ów sługa, którego pan,
gdy wróci, zastanie tak czyniącego. Zaprawdę, mówię wam, że postawi go
nad całym mieniem swoim. Lecz jeśli taki zły sługa powie w sercu
swoim: „Mój pan się ociąga z przyjściem”, i zacznie bić współsługi
swoje, i będzie jadł i pił z pijakami, nadejdzie pan sługi tego w
dniu, kiedy się nie spodziewa, i w godzinie, której nie zna. Rozsiecze
go na dwoje i wyznaczy mu miejsce z niewiernymi. Tam będzie płacz i
zgrzytanie zębów. Wtedy upodobni się królestwo niebieskie do
dziesięciu dziewic, które wziąwszy lampy swoje i wyszły na spotkanie
oblubieńca. Pięć z nich było mądrych i pięć nierozsądnych. Nierozsądne
wzięły lampy swoje, ale nie wzięły z sobą oliwy. Mądre zaś razem z
lampami swymi wzięły również oliwę w naczyniach. Gdy zaś oblubieniec
się opóźniał, zmorzone snem wszystkie zasnęły. A o północy rozległo
się wołanie: „Oto oblubieniec idzie, wyjdźcie mu na spotkanie!” Wtedy
powstały wszystkie owe dziewice i opatrzyły lampy swoje. A nierozsądne
rzekły do mądrych: „Użyczcie nam oliwy swojej, bo lampy nasze gasną”.
Odpowiedziały mądre, mówiąc: „Mogłoby i nam, i wam zabraknąć. Idźcie
raczej do sprzedających i kupcie sobie!” Gdy one szły kupić, nadszedł
oblubieniec i te, które były gotowe, weszły z nim na ucztę weselną, i
drzwi zamknięto. W końcu nadchodzą i pozostałe dziewice, prosząc:
„Panie, panie, otwórz nam!” A on odpowiadając rzekł: „Zaprawdę, mówię
wam, nie znam was”. Czuwajcie więc, bo nie znacie dnia ani godziny,
kiedy Syn Człowieczy przyjdzie. Podobnie też pewien człowiek udając
się w podróż przywołał sługi swoje i przekazał im majątek swój.
Jednemu dał pięć talentów, drugiemu dwa, trzeciemu jeden, każdemu
według jego zdolności, i wnet odjechał. Zaraz ten, który otrzymał pięć
talentów, poszedł, puścił je w obrót i zyskał drugie pięć talentów.
Tak samo i ten, który dwa otrzymał, on również zyskał drugie dwa. Ten
zaś, który otrzymał jeden, poszedł, zakopał go w ziemię i ukrył
pieniądz pana swego. Po dłuższym czasie powrócił pan owych sług i
zaczął rozliczać się z nimi. Wówczas przyszedł ten, który otrzymał
pięć talentów, przyniósł drugie pięć i rzekł: „Panie, przekazałeś mi
pięć talentów, oto drugie pięć talentów zyskałem”. Rzekł mu pan jego:
„Dobrze, sługo dobry i wierny! Skoro byłeś wierny w rzeczach małych,
nad wieloma cię postawię: wejdź do radości pana twego!” Przyszedł
również i ten, który otrzymał dwa talenty, mówiąc: „Panie, przekazałeś
mi dwa talenty, oto drugie dwa talenty zyskałem”. Rzekł mu pan jego:
„Dobrze, sługo dobry i wierny! Skoro byłeś wierny w rzeczach małych,
nad wieloma cię postawię: wejdź do radości pana twego!” Przyszedł i
ten, który otrzymał jeden talent, i rzekł: „Panie, wiedziałem, żeś
jest człowiek twardy: żniesz tam, gdzie nie posiałeś, i zbierasz tam,
gdzieś nie rozsypał. Bojąc się więc, poszedłem i ukryłem talent twój w
ziemi. Oto masz, co jest twoje!” Odrzekł mu pan jego, mówiąc: „Sługo
zły i leniwy! Wiedziałeś, że żnę tam, gdzie nie posiałem, i zbieram
tam, gdzie nie rozsypałem. Powinieneś więc był oddać pieniądze moje
bankierom, a ja po powrocie z zyskiem odebrałbym swoją własność.
Odbierzcie mu przeto talent i dajcie temu, który ma dziesięć talentów.
Każdemu bowiem, kto ma, będzie dodane, i nadmiar mieć będzie. Temu
zaś, kto nie ma, zabiorą nawet to, co ma. A sługę nieużytecznego
wyrzućcie w ciemności zewnętrzne! Tam będzie płacz i zgrzytanie
zębów”. To mówiąc zawołał: „Kto ma uszy ku słuchaniu, niechaj słucha!”
Gdy Syn Człowieczy przyjdzie w chwale swojej i wszyscy święci
aniołowie z Nim, wtedy zasiądzie na tronie chwały swojej. I zgromadzą
się przed Nim wszystkie narody, a On oddzieli jednych ludzi od
drugich, jak pasterz oddziela owce od kozłów. I postawi owce po
prawicy swojej, a kozły po lewicy. Wtedy powie Król do tych, którzy
będą po prawicy Jego: „Pójdźcie, błogosławieni Ojca mego, weźcie w
posiadanie królestwo, przygotowane wam od założenia świata! Bo byłem
głodny, a daliście Mi jeść; byłem spragniony, a daliście Mi pić; byłem
przybyszem, a przyjęliście Mnie; byłem nagi, a przyodzialiście Mnie;
byłem chory, a odwiedziliście Mnie; byłem w więzieniu, a przyszliście
do Mnie”. Wówczas odpowiedzą Mu sprawiedliwi, mówiąc: „Panie, kiedy
widzieliśmy Cię głodnym i nakarmiliśmy Ciebie? spragnionym i daliśmy
Ci pić? Kiedy widzieliśmy Cię przybyszem i przyjęliśmy Cię? lub nagim
i przyodzialiśmy Cię? Kiedy widzieliśmy Cię chorym lub w więzieniu i
przyszliśmy do Ciebie?” A odpowiadając Król rzecze im: „Zaprawdę,
mówię wam: Cokolwiek uczyniliście jednemu z tych braci moich
najmniejszych, Mnie uczyniliście”. Wtedy powie i tym, którzy będą po
lewicy Jego: „Idźcie precz ode Mnie, przeklęci, w ogień wieczny,
przygotowany diabłu i aniołom jego! Bo byłem głodny, a nie daliście Mi
jeść; byłem spragniony, a nie daliście Mi pić; byłem przybyszem, a nie
przyjęliście Mnie; byłem nagi, a nie przyodzialiście Mnie; byłem chory
i w więzieniu, a nie odwiedziliście Mnie”. Wówczas zapytają i ci:
„Panie, kiedy widzieliśmy Cię głodnym albo spragnionym, albo
przybyszem, albo nagim, kiedy chorym albo w więzieniu, a nie
usłużyliśmy Tobie?” Wtedy odpowie im, mówiąc: „Zaprawdę, mówię wam:
Wszystko, czego nie uczyniliście jednemu z tych najmniejszych, tego i
Mnie nie uczyniliście”. I pójdą ci na mękę wieczną, sprawiedliwi zaś
do życia wiecznego». A kiedy Jezus skończył wszystkie te mowy, rzekł
do uczniów swoich: «Wiecie, że za dwa dni będzie Pascha, i Syn
Człowieczy będzie wydany na ukrzyżowanie».

I dalszy ciąg Liturgii uprzednio poświęconych Darów.

W Święty i Wielki Wtorek wielkie powieczerze,

na którym śpiewamy trójpieśń, poemat kyr Andrzeja z Krety. Ton 2:

Pieśń 3

Hirmos: Niepłodny mój rozum okaż płodnym, Boże, sprawco dobroci i
krzewicielu dobra, z łaskawości Twojej.

Czas końca, nawróćcie się, naucza Chrystus, przyjdzie bowiem jak
błyskawica, przyjdzie i nie będzie zwlekał, sądzić ten świat cały.

Objawiając niespodziewaność swego przyjścia Chrystus rzekł: Jak dawno
temu za Noego nieoczekiwane zniszczenie chce nawiedzić ziemię.

Otworzony zostanie pałac, upiększy się z nim Boży związek, Oblubieniec
blisko, woła nas, przygotujmy się.

Dom Szymona pomieścił Ciebie, nieogarnionego wszędzie, Jezusie Królu,
i grzeszna kobieta namaściła Ciebie olejkiem.

Niewiasta napełniona tajemniczo wonnością, wybawiła się z pierwszej
złej woni licznych grzechów, Zbawco, toczysz bowiem olejek życia.

Sam będąc Życiem jadłeś, Chryste, z ludźmi spragnionymi niebieskiego
pokarmu, przejawiając swoje uniżenie.

Niewdzięczny człowiek wyrzekł się Ciebie, Chryste, i pobudzając
przeciwko Tobie zgromadzenie bardzo nieprawych ludzi, gotuje się do
zdrady.

Chwała. Triadikon: Z Ojcem Tobie Synowi i Duchowi Prawemu kłaniam się
jednej Istocie i śpiewam, rozdzielając Osoby i jednocząc naturę.

I teraz. Teotokion: Owieczka, która Ciebie zrodziła, Pasterza i
Baranka, zawsze modli się, Jezusie Boże, za wszystkimi ludźmi
wierzącymi w Ciebie.

Katyzma poetycka, ton 1:

Prosomion: Chór anielski.

Oto zebrało się zaprawdę złe i szalone zgromadzenie, aby osądzić jako
skazańca zasiadającego na niebiosach jako Sędziego wszystkich Pana.
Teraz z Piłatem gromadzą się Herod, Ananiasz i Kajfasz, aby badać
jedynego wielce cierpliwego.

Pieśń 8

Hirmos: Tego, który w krzewie Mojżeszowi cud Dziewicy niegdyś
przedstawił na górze synajskiej, opiewajcie, błogosławcie i
wywyższajcie na wszystkie wieki.

Znający czas naszego końca i trzymający wieki powiedział o tym dniu,
że go nie zna, ale wszystkim wyznaczył granicę w mądrej łagodności.

Kiedy zasiądziesz, Sędzio, odłączając od owiec kozły jak Pasterz,
Zbawco, jak i powiedziałeś, wybaw nas z tego stania, nie pozbawiaj nas
Twojej Boskiej prawicy.

Ty jesteś naszą Paschą, ofiarowany za wszystkich jako Baranek i
ofiara, i oczyszczenie grzechów, i wywyższamy Twoje Boskie cierpienia,
Chryste, na wszystkie wieki.

Upodobniłaś do drzewa, wioski i domu całe życie, duszo moja, przeto
zdobądź serce gotowe dla Boga, aby ciała nie pozostawić zniszczeniu.

Nie do faryzeusza, ani do Szymona tylko zechciałeś wejść do domu na
posiłek, ale już celnicy wraz z nierządnicami czerpią Twoje
miłosierdzie.

Przodujący w umiłowaniu srebra zdrajca Judasz troszczy się o rozlany
olejek. Potem przyszedł do nieprawych proponując wydanie Władcy i
zgodził się na cenę.

O, błogosławione ręce! O, włosy i usta cnotliwej nierządnicy! Rękoma
rozlała olejek na Twoje nogi, Zbawco, ocierała włosami i często
całowała.

Gdy spocząłeś przy stole, Słowo, niewiasta stanęła i płacząc u nóg
naczynie olejku wylała na Twoją głowę, Nieśmiertelny Olejku.

Błogosławimy Ojca i Syna, i Świętego Ducha, Pana.

Triadikon: Z Ojcem Syna i Świętego Ducha, Świętą Trójcę sławię w
jednym Bóstwie, śpiewając: Święty, Święty, Święty jesteś na wieki.

I teraz. Teotokion: Modlitwami Twojej przeczystej Matki i Twoich
apostołów, Zbawco, ześlij nam Twoje obfite miłosierdzie i Twój pokój
daj ludowi.

Chwalimy, błogosławimy, kłaniamy się, Panu sławiąc i wywyższając Go na
wieki.

Katabasja: Tego, który w krzewie Mojżeszowi.

Pieśń 9

Hirmos: W nadprzyrodzony sposób ciałem poczęłaś w łonie poza czasem z
Ojca zajaśniałe Słowo, przeto w niemilknących pieśniach Ciebie
uwielbiamy, wierni.

Czas działania, cel zbawienia: wziąwszy talent, dawny obraz, duszo
moja, kup życie wieczne.

Upiększywszy duszę jak jaśniejącą świecę, dla Oblubieńca
przychodzącego na niezniszczalną Ucztę, przed zamknięciem drzwi
wejdźmy z Nim.

Chcąc pokazać wszystkim Twoją nadprzyrodzoną pokorę, Jezusie,
spożywałeś wieczerzę w domu Szymona, Pokarmie głodnych.

Będąc życiodajnym chlebem jadłeś wraz z Szymonem faryzeuszem, aby
nierządnica zdobyła przez wylanie olejku Twoją darmową łaskę.

Ręce moje są skalane, mam usta nierządnicy, moje życie jest nieczyste,
członki skażone, ale przebacz mi i daruj – nierządnica woła do
Chrystusa.

Niewiasta przystąpiła do Twoich nóg, Zbawco, wylewając olejek napełnia
wonnością i została napełniona olejkiem czynów oczyszczenia.

Jestem bogata w wonności i uboga w cnoty, ale to, co mam, przynoszę
Tobie. A Ty sam daj, co masz, i przebacz mi, i daruj – nierządnica
woła do Chrystusa.

Mam zniszczalny olejek, Ty masz olejek życia, Olejkiem bowiem jest
imię Twoje rozlane na godnych, ale przebacz mi i daruj – nierządnica
woła do Chrystusa.

Chwała. Triadikon: Nie masz początku Ojcze, niestworzony jesteś Synu,
współtronujący jesteś Duchu, Trzej jedni naturą i Trzej w Osobach,
jedyny prawdziwy Bóg.

I teraz. Teotokion: Bogurodzico, nadziejo zawsze czczących Ciebie, nie
przestawaj modlić się do zrodzonego z Ciebie o wybawienie mnie z
nieszczęść oraz wszelkich pokus.
