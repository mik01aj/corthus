We wtorek pierwszego tygodnia na jutrzni,

po drugiej recytacji Psałterza katyzmy poetyckie, ton 2:

Prosomion: Błogosławiona.

Błogosławiona łaska czcigodnego postu, bowiem Mojżesz tym wysławił się
postem i przyjął Prawo napisane na tablicach. Młodzi chłopcy okazali
się silniejsi od ognia, postem bowiem wygasili płomienne żądze
cielesne, Chrystusowi Zbawcy wołając: Daj nam wszystkim nawrócenie i
wybaw od gehenny!

Chwała. Inna, ton 2:

Prosomion: Ty, która jesteś źródłem miłosierdzia.

Nastał czas pokuty, pokaż owoce wstrzemięźliwości, duszo moja! Spójrz
na tych, którzy poprzednio pokutowali, i zawołaj do Chrystusa:
Zgrzeszyłem, zbaw mnie Władco, jak zbawiłeś celnika, który z serca
westchnął do Ciebie, Dobry i jedyny wielce miłosierny.

I teraz. Teotokion: Gorące orędownictwo chrześcijan, módl się zawsze
do Syna Twego, Bogurodzico, aby wybawił nas z wszelkiego nieszczęścia
i okropności groźnego wroga oraz dał nam przebaczenie grzechów, które
popełniliśmy, ze względu na szczodrobliwość swojej łaskawości, dla
Twoich modlitw, Matko Dziewico.

Po trzeciej recytacji Psałterza katyzma poetycka, ton 5:

Prosomion: Panie, kielich cierpienia.

Panie, gdziekolwiek czynimy zbawczą wstrzemięźliwość, wołamy do
Ciebie: Pociesz nasze serca, sług Twoich, i przyjmij zanoszone z
bojaźnią nasze modlitwy, dając nam zwycięski bój na polu walki postu,
oczyszczenie i wielkie miłosierdzie.

Chwała, i teraz. Teotokion: Prosomion: Współniemające początku Słowo.

Kwiecie Boży, zakwitły z korzenia, arko i świeczniku, i złote
naczynie, święty ołtarzu noszący chleb życia, Syna Twego i Boga, ze
świętym Poprzednikiem ubłagaj Go, aby ulitował się i zbawił tych,
którzy wyznają Ciebie jako Bogurodzicę.

Kanon Menei i Triodionu, ton 2.

Pieśń 2

Recytujemy drugą pieśń Psałterza.

Hirmos: Zobaczcie, zobaczcie, że to Ja wybawiłem w morzu i na pustyni
napoiłem lud izraelski, i wodę z kamienia wytoczyłem ludowi, aby dawno
temu upadłego w zniszczenie podnieść i przyciągnąć do mnie ze względu
na niewypowiedziane miłosierdzie.

Bądź trzeźwa, czuwaj, westchnij, zapłacz, przez cały czas postu
odrzucaj brzemię grzechu, duszo, przez gorącą pokutę uniknij ognia i
przez płacz rozedrzyj żałosną szatę żądz, przyjmując Bożą szatę.

Przez wspaniałe czyny postu przystąpmy wszyscy do góry, pozostawiając
w dolinach podstępy rozkoszy i wszedłszy w mrok czcigodnych wizji
ujrzymy jedyną godną umiłowania dobroć Chrystusową, przebóstwiani
tajemnie przez Boże wstępowanie.

Biada mi, kim będę? Cóż uczynię, szalony, grzech popełniwszy i nie
ulęknąwszy się Władcy? Przeto na Sądzie zostanę osądzony, sprawiedliwy
i łaskawy Sędzio, nawróć więc mnie, gdyż bardziej od wszystkich ludzi
zasmuciłem Ciebie, Zbawco.

Teotokion: Nieorana ziemio, któraś zrodziła Karmiciela wszystkich,
otwierającego dłoń i z łaskawości swojej nasycającego mocą Bożą
wszystko, co żyje, umocnij chlebem życia osłabłe serca z przesytu
okropnych naszych grzechów.

Inny hirmos, ton 5: Zobaczcie, zobaczcie, że Ja jestem Bogiem, który
przyoblekł się w ciało ze swojej woli, aby zbawić Adama, wpadłego w
przestępstwo przez oszustwo węża.

Przyjdźcie, wejdźmy do komnaty duszy, zasyłając Panu modlitwy i
wołając: Ojcze nasz, któryś jest w niebiosach, odpuść i przebacz nam
nasze winy, jako jedyny łaskawy.

Ukazując nasze dusze łagodnymi w poście, nie zasmucajmy upragnionych
dni odmiany, albowiem zajaśniało nam światło pobożności.

Chwała. Triadikon: Niemająca początku, niestworzona, trójhipostatyczna
jedności, Panie, królestwo wieków, Ciebie sławi mnóstwo aniołów i cała
natura ludzka, Ojca i Syna, i Świętego Ducha.

I teraz. Teotokion: Opiewamy Ciebie, najwspanialszą chwałę naszego
rodzaju, przez Ciebie bowiem zostaliśmy przebóstwieni, Dziewico, gdyż
zrodziłaś nam Zbawcę i Boga Chrystusa, który wyzwolił nas z klątwy.

Chwała Tobie, Boże nasz, chwała Tobie.

Kto ugasi ogień? Kto zamknie paszcze zwierząt? Post wybawił
młodzieńców z pieca i proroka Daniela z jamy lwów, przeto i my,
bracia, ucałujmy post.

Katabasja: Zobaczcie, zobaczcie, że Ja jestem Bogiem.

Pieśń 8

Hirmos: Tego, który w krzewie Mojżeszowi cud Dziewicy niegdyś
przedstawił na górze synajskiej, opiewajcie, błogosławcie i
wywyższajcie na wszystkie wieki.

Odrzuć sen, duszo, okropne lenistwo i czuwaj gorliwie przy Bożych
przykazaniach, bowiem przybliża się Oblubieniec niosący świecę,
czuwaj, aby Go spotkać w czasie właściwym.

Okropnie zranionego orężem rozkoszy, ulecz mnie lekarstwem łask Twego
pełnego łaskawości znaku, Słowo, abym dziękczynnie wysławiał Ciebie na
wieki.

Powstrzymaj się, duszo, od szkodliwych żądz, od zawiści i nienawiści,
od wszelkiego zła, karmiąc się pokarmami orędującymi niematerialnie
pokarm niebiański.

Teotokion: Czysta Rodzicielko Boga, ulecz wrzody mojej duszy, żądze
serca i zmianę rozumu, albowiem jesteś jedyną pomocą grzesznych i
obroną zrujnowanych.

Inny hirmos: Stwórcę stworzeń, którego lękają się aniołowie,
opiewajcie ludzie i wywyższajcie na wszystkie wieki.

Wszyscy uskrzydlmy dusze wstrzemięźliwością i zanieśmy Panu na
niebiosa przyjemne modlitwy.

Przyjąwszy ducha rozrzewnienia, zapłaczmy ku zbawieniu dusz,
wysławiając w pieśniach Chrystusa na wieki.

Błogosławimy Ojca i Syna, i Świętego Ducha, Pana.

Triadikon: Trójco jednoistotna, jedności niestworzona i wszystkich
Boże, Ciebie wywyższamy na wszystkie wieki.

I teraz. Teotokion: Módl się za śpiewających Tobie, Przeczysta, abyśmy
zostali wybawieni z wszelkich pokus i nieszczęść.

Chwała Tobie, Boże nasz, chwała Tobie.

Opluwszy pokarm bogatego, przyjdźcie pościć z Łazarzem, aby i nas
ogrzało łono Abrahamowe.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Stwórcę stworzeń.

Pieśń 9

Hirmos: Któż z ludzi słyszał o tym lub kto widział kiedykolwiek, aby
Dziewica poczęła w łonie i bez boleści zrodziła niemowlę? Taki jest
Twój cud i Ciebie czysta Dziewico uwielbiamy.

Któż ze zrodzonych z ziemi tak wpadł w pokusę, że kiedyś zagniewał
Boga? Kto poszedł za dążeniami złości i okazał się być mieszkaniem
grzechu, jak nie ja, nieszczęsny? Jednak Ty, Boże pełen miłosierdzia,
Ty ulituj się nade mną.

Moce anielskie widzące Boga, ubłagajcie łaskawego Boga, aby zbawił
dusze tkwiące w otchłani rozkoszy życiowych, zalewane falami żądz i
cierpiące w ataku wrogich duchów.

Idź duszo, na lekkich skrzydłach przez post i cnoty, powstań z
ciążących ku ziemi złości i rozkoszuj się jaśniejącymi wizjami,
orędującymi pokarm cnót, jak to z wiarą osiągnął Widzący Boga.

Teotokion: Któż uczyni poznaną Twoją chwałę, któraś zrodziła w sposób
przewyższający zrozumienie Władcę sławionego i Pana, Czysta, którego
sławią zastępy anielskie, przeto módl się do Niego za grzesznych
ludzi, Dziewico nieznająca małżeństwa.

Hirmos: Izajaszu, wesel się, oto Dziewica poczęła w łonie i rodzi Syna
Emanuela, Boga i Człowieka, Wschód jest imię Jego. Jego wywyższając,
Dziewicę uwielbiamy.

Czas odpowiedni, dzień zbawienia, przynieśmy Bogu dary cnót,
odrzuciwszy z tym czyny ciemności, bracia, i przyobleczmy się w oręż
światłości, jak nawołuje Paweł.

Przyjdźcie, jak Pan postem zabił wroga, tak i my skruszmy jego strzały
i zasadzki. „Idź precz ode mnie, szatanie”, niech mówi każdy, gdy chce
nas kusić.

Chwała. Triadikon: Wyśpiewuję Twoją jednoistotność, niemająca początku
Trójco Święta, życiodajna, niepodzielna, jedyna, Ojcze niezrodzony i
rodzący Słowo i Syna, i Duchu Święty, zbaw nas, śpiewających Tobie.

I teraz. Teotokion: Zrodzenie Twoje przewyższa rozum, Matko Boża, bez
męża bowiem poczęłaś i dziewicze było Twoje zrodzenie, bowiem Bóg
urodził się z Ciebie, którego uwielbiając Ciebie wywyższamy.

Chwała Tobie, Boże nasz, chwała Tobie.

Post dodajmy do gorących modlitw i czystym sercem ujrzyjmy Boga,
przyjmując tablice przykazań do naszego wnętrza jak Mojżesz, mający
oblicze jaśniejące chwałą Jego miłości.

Hirmos: Izajaszu, wesel się.

Fotagogikon.

Do psalmów pochwalnych dodajemy isomelos dnia, ton 3:

Stichos 1: Nasyć nas o poranku łaskawością Twoją, Panie, i rozradujemy
się, i rozweselimy. Przez wszystkie dni nasze weselić się będziemy,
rozradujemy się za dni, w których nas upokorzyłeś, za lata, w które
widzieliśmy zło. Wejrzyj na sługi Twoje i na dzieła Twoje, i kieruj
synami ich.

Zacznijmy, ludzie, nieskalany post, który jest zbawieniem dla dusz.
Służmy Panu z bojaźnią, namaśćmy olejem dobroczynności głowy i wodą
czystości obmyjmy oblicza, nie bądźmy wielomówni w modlitwach, ale jak
nauczyliśmy się, tak zawołajmy: Ojcze nasz, któryś jest w niebiosach,
daruj nam grzechy nasze jako Przyjaciel człowieka.

Stichos 2: Niech będzie światłość Pana Boga naszego nad nami, i dzieło
rąk naszych udoskonal w nas, i dzieło rąk naszych umocnij.

Także męczennikom: Rycerze Chrystusowi odrzucili groźby królów i
katów, i z odwagą oraz męstwem wyznawali Tego, który jest wszystkich
Panem Bogiem i Królem naszym, i modlą się na dusze nasze.

Chwała, i teraz. Teotokion: Bogurodzico, orędowniczko wszystkich
modlących się do Ciebie, w Tobie mamy odwagę i Tobą chlubimy się, w
Tobie jest cała nasza nadzieja, módl się do zrodzonego z Ciebie za
niepotrzebne sługi Twoje.

Na szóstej godzinie troparion proroctwa, ton 1:

Jako wędrowcy jesteśmy na ziemi, jak wszyscy nasi ojcowie, krótkie
nasze życie zachowaj bezgrzesznym, Zbawco nasz, i zmiłuj się nad nami
jako Przyjaciel człowieka.

Prokimenon, Psalm 5, ton 4: Zważ na głos modlitwy mojej, Królu mój i
Boże mój. Stichos: Słowa moje wysłuchaj, Panie, uznaj wołanie moje.

Czytanie Proroctwa Izajasza (1, 19-31; 2, 1-3).

Tak mówi Pan: „Jeżeli zechcecie i posłuchacie mnie, dóbr ziemskich
będziecie zażywać. Ale jeśli nie zechcecie, Anie też nie posłuchacie
mnie, miecz was wytępi”, albowiem usta Pańskie to wyrzekły. Jakżeż to
miasto wierne stało się nierządnicą? Syjon był pełen rozsądku,
sprawiedliwość w nim mieszkała, a teraz są w nim zabójcy! Twe srebro
żużlem się stało, karczmarze mieszają wino z wodą. Twoi książęta nie
korzą się, są wspólnikami złodziei, wszyscy lubią podarki, gonią za
wynagrodzeniem, nie oddają sprawiedliwości sierocie, sprawa wdowy nie
dociera do nich. Przeto tak mówi Władca, Pan Bóg Zastępów: „Biada
możnym w Izraelu! Nie ustanie gniew mój na nieprzyjaciół i osądzę
wrogów moich. Obrócę rękę moją na ciebie i rozpalę w czystości, a
niepokornych wygubię, zabiorę od ciebie wszystkich nieprawych, a
wszystkich pysznych upokorzę. Przywrócę twoich sędziów jak dawniej, i
twoich radnych jak na początku. Wówczas cię nazwą Miastem
Sprawiedliwości, Matką Grodów i Wiernym Syjonem». Syjon wybawi się
przez poszanowanie prawa, wybawi się z niewoli i z miłosierdzia.
Nieprawi zaś i grzesznicy razem będą starci, a odstępujący od Pana
wyginą. Zaiste, wstyd wam będzie z powodu bożków waszych, któreście
umiłowali, zarumienicie się wobec gajów, któreście obrali sobie.
Będziecie bowiem jak terebint ze zwiędłym listowiem i jak ogród, w
którym nie ma wody. I stanie się mocarz podpałką, a dzieło jego jak
iskra ognia, i zapłoną razem nieprawi i grzesznicy, a nikt nie ugasi.
Słowo od Pana do Izajasza, syna Amosa, dotyczące Judy i Jerozolimy:
Stanie się w dniach ostatnich, że objawiona będzie góra Pańska i dom
Boży na szczycie gór, i wystrzeli ponad pagórki. Wszystkie narody do
niej przyjdą. Mnogie ludy pójdą i rzekną: «Chodźcie, wstąpmy na Górę
Pańską i do domu Boga Jakubowego! Niech nas nauczy dróg swoich, byśmy
kroczyli Jego ścieżkami.

Prokimenon, Psalm 6, ton 4: Panie, nie karć mnie w zapalczywości
Twojej. Stichos: Zmiłuj się nade mną, Panie, bo jestem słaby.

We wtorek wieczorem,

do Panie, wołam do Ciebie, dodajemy stichery, ton 2:

Prosomion: Albowiem objawi się.

Przez gorzki pokarm dawno temu wyrzuceni z raju, przez
wstrzemięźliwość żądz postarajmy się weń wejść, wzywając do Boga
naszego: Ty, któryś na krzyżu wyciągnął Twoje dłonie, piłeś ocet,
skosztowałeś żółci, i przecierpiałeś ból od gwoździ, przygwóźdź
wszystkie pełne goryczy rozkosze naszych dusz, ze względu na łaskawość
szczodrobliwości, zbaw sługi Twoje.

Przez pokarm z drzewa niegdyś zostaliśmy wygnani z raju, a przez Twój
krzyż znowu w nim zamieszkaliśmy, który w modlitwie Tobie przywodząc,
wielce miłosierny, wszyscy z wiarą modlimy się do Ciebie: Ześlij nam
teraz źródła łez w czasie wstrzemięźliwości, oczyszczając całe
skalanie żądz i grzechów naszych, abyśmy wszyscy gorliwie zawołali do
Ciebie: Panie, chwała Tobie!

Inna stichera, ton 2:

Prosomion: Uczynione przeze mnie.

Daruj i mnie, Słowo, rozkosz wstrzemięźliwości, jak niegdyś Adamowi
raj, abym zakosztował z każdego Twego przykazania, Boże nasz, i zawsze
powstrzymywał się od owocu, którego zabroniłeś pod grzechem, abym w
radości uprzedził Twoje życiodajne cierpienie na krzyżu.

I z Menei trzy. Chwała, i teraz. Stauroteotokion.

Prokimenon, Psalm 7, ton 6: Panie Boże mój, w Tobie mam nadzieję,
wybaw mnie. Stichos: Wybaw mnie od wszystkich prześladujących mnie.

Czytanie Księgi Rodzaju (1, 14-23).

Rzekł Bóg: „Niechaj powstaną ciała niebieskie, świecące na sklepieniu
nieba, aby oświecały ziemię i oddzielały dzień od nocy, aby wyznaczały
pory roku, dni i lata, aby były ciałami jaśniejącymi na sklepieniu
nieba i aby świeciły nad ziemią”. I stało się tak. Bóg uczynił dwa
duże ciała jaśniejące: większe, aby świeciło od początku dnia, i
mniejsze, aby świeciło od początku nocy, oraz gwiazdy. I umieścił je
Bóg na sklepieniu nieba, aby świeciły nad ziemią, aby rządziły dniem i
nocą i oddzielały światłość od ciemności. A widział Bóg, że są dobre.
I tak upłynął wieczór i poranek, dzień czwarty. Potem rzekł Bóg:
„Niechaj wydadzą wody roje istot żywych, a ptactwo niechaj lata nad
ziemią, pod sklepieniem nieba!” Tak stworzył Bóg wielkie potwory i
wszelkiego rodzaju pływające istoty żywe, które wydały wody według ich
gatunków, oraz wszelkie ptactwo skrzydlate różnego rodzaju. Bóg
widząc, że są dobre, pobłogosławił je, mówiąc: „Bądźcie płodne i
mnóżcie się, abyście zapełniały wody morskie, a ptactwo niechaj się
rozmnaża na ziemi”. I tak upłynął wieczór i poranek, dzień piąty.

Prokimenon, Psalm 8, ton 5: Panie, Panie nasz, jak cudowne jest imię
Twoje po całej ziemi. Stichos: Albowiem wspaniałość Twoja przewyższa
niebiosa.

Czytanie Księgi Przysłów (1, 20-33).

Mądrość woła na ulicach, na placach głos swój podnosi, nawołuje w
głównych miejscach zgromadzeń, przy wejściach w bramy miejskie mówi
swoje przemowy: „Dokąd, nieuki, będziecie kochać nieuctwo? Dokąd
niedorzeczni będą rozkoszować się niedorzecznością? Dokąd głupcy będą
nienawidzić nauki? Powróćcie do moich pouczeń: Oto ja skieruję na was
ducha mego, ogłoszę wam słowa moje. Wołałam, a wy nie posłuchaliście,
wyciągałam rękę moją, a nikt nie zważał. Odrzuciliście wszystkie moje
rady i nakazów moich nie przyjęliście. Za to będę się śmiała z waszej
zguby, rozraduję się, gdy przyjdzie na was trwoga jak burza i
nieszczęście jak wicher spadnie na was, gdy dopadnie was ból i ucisk,
kiedy będziecie mnie wołać, a ja nie usłyszę, od rana będą mnie szukać
i nie znajdą. Za to, że znienawidzili wiedzę i nie wybrali dla siebie
bojaźni Pańskiej, nie przyjęli rady mojej, pogardzili wszystkimi
nakazami moimi. Za to będą spożywać owoce dróg swoich nasycą się
radami swoimi. Dlatego, że upór nieuków zabije ich i bezmyślność
głupców zgubi ich. A ci, którzy mnie słuchają, będą żyć bezpiecznie i
spokojnie, nie lękając się nieszczęścia”.

Także: Pozwól, Panie, w wieczór ten.

Do stichownie dodajemy sticherę isomelos, ton 8:

Stichos 1: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy służącej na
ręce jej pani, tak oczy nasze ku Bogu, Bogu naszemu, dopóki nie
ulituje się nad nami.

Spełnijmy post nie tylko jako powstrzymanie się od pokarmów, ale jako
odrzucenie wszelkiej materialnej żądzy, abyśmy poddali sobie dręczące
nasz ciało i byli godni wspólnoty z Barankiem, dobrowolnie zabitym
Synem Bożym, i duchowo świętowali zmartwychwstanie Zbawcy, wstąpiwszy
na wysokość cnót, w światłości i rozkoszy wspaniałych czynów weseląc
Przyjaciela człowieka.

Stichos 2: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Męczennicy Twoi, Panie, zapomniawszy o wszystkim w życiu,
zlekceważyli także męki ze względu na życie przyszłe, którego stali
się dziedzicami. Przeto i z aniołami radują się, a ich modlitwami daj
Twemu ludowi wielkie miłosierdzie.

Chwała, i teraz. Stauroteotokion: O przesławny cud! O nowa tajemnicy!
O przerażający zamysł! – mówiła Dziewica, widząc Ciebie powieszonego
na krzyżu pośrodku dwóch łotrów i Ta, która bez bólu zrodziła Ciebie w
zdumiewający sposób, płacząc wołała: Biada mi, Dziecię najukochańsze,
jakże to okrutny i niewdzięczny naród przygwoździł Ciebie do krzyża?

I dalszy ciąg, jak to już ukazano.

We wtorek pierwszego tygodnia,

na powieczerzu, po odmówieniu Psalmu: Boże, przyjdź ku mojej pomocy,
śpiewamy

Wielki kanon. Ton 6.

Pieśń 1

Hirmos: Wspomożyciel i obrońca stał się moim zbawieniem, to mój Bóg i
wysławię Go, Bóg Ojca mego i wywyższę Go, chwalebnie bowiem się
wysławił.

Zmiłuj się nade mną, Boże, zmiłuj się. Tropariony:

Przekroczyłem zabójstwo Kaina ze świadomą samowolą poprzez ożywienie
grzesznego ciała, i stałem się zabójcą duszy, walcząc z nią mymi złymi
czynami.

Zmiłuj się nade mną, Boże, zmiłuj się.

Sprawiedliwości Abla nie naśladowałem, Jezu, nigdy nie przyniosłem
Tobie przyjemnych darów, ani też czynów miłych Tobie, ani czystej
ofiary, ani nieskalanego życia.

Zmiłuj się nade mną, Boże, zmiłuj się.

Jak Kain, tak i my, nieszczęsna duszo, przynieśliśmy Stwórcy
wszystkiego ofiarę skalaną, nieczyste czyny i niepotrzebne życie, i
dlatego też zostaliśmy osądzeni.

Zmiłuj się nade mną, Boże, zmiłuj się.

Proch ożywiwszy jak źródło, Ty dałeś mi ciało i kości, dech i życie,
przeto, Stwórco mój, Zbawco mój i Sędzio, przyjmij mnie pokutującego.

Zmiłuj się nade mną, Boże, zmiłuj się.

Tobie, Zbawco, wyznaję grzechy, które uczyniłem, rany duszy i ciała
mego, wewnętrzne mordercze zamysły, dane mi w złodziejski sposób.

Zmiłuj się nade mną, Boże, zmiłuj się.

Chociaż zgrzeszyłem, Zbawco, to jednak wiem, że jesteś Przyjacielem
człowieka, karzesz ze współczuciem i płomiennie okazujesz
miłosierdzie, patrzysz na płaczącego i jak ojciec pośpieszasz wezwać
syna marnotrawnego.

Chwała. Triadikon: Trójco nadprzyrodzona, czczona w Jedności, zabierz
ze mnie ciężkie brzemię grzechów i jako miłosierna daj mi łzy
serdecznej skruchy.

I teraz. Teotokion: Bogurodzico, nadziejo i obrono śpiewających Tobie,
zabierz ze mnie ciężkie brzemię grzechów i jako czysta Władczyni
przyjmij mnie, kajającego się.

Pieśń 2

Hirmos: Słuchajcie niebiosa i będę głosił, i śpiewał Chrystusowi,
który z Dziewicy przyszedł w ciele.

Zmiłuj się nade mną, Boże, zmiłuj się. Tropariony:

Skórzane odzienie grzech uszył także i mnie, zdjąwszy ze mnie
poprzednią szatę, utkaną przez Boga.

Zmiłuj się nade mną, Boże, zmiłuj się.

Przyoblekłem się w odzienie wstydu jak drzewo figowe w liście, na
oskarżenie samowolnych moich żądz

Zmiłuj się nade mną, Boże, zmiłuj się.

Przyoblekłem się we wstydliwe odzienie, skrwawione wstydem przez
nieczystość żądz i życie pełne rozkoszy.

Zmiłuj się nade mną, Boże, zmiłuj się.

Wpadłem w mękę żądz i w zniszczenie rzeczy, i dlatego aż dotąd wróg
mnie prześladuje.

Zmiłuj się nade mną, Boże, zmiłuj się.

Zamiast życia bez umiłowania rzeczy wybrałem przywiązanie do rzeczy
ziemskich i pożądanie dóbr, Zbawco, oto znajduję się pod ciężkim
brzemieniem.

Zmiłuj się nade mną, Boże, zmiłuj się.

Upiększyłem swoje ciało różnobarwną szatą brudnych zamysłów i poddałem
się osądzeniu.

Zmiłuj się nade mną, Boże, zmiłuj się.

Troszcząc się gorliwie jedynie o zewnętrzne piękno, odrzuciłem
wewnętrzną, na obraz Boży zbudowaną arkę.

Zmiłuj się nade mną, Boże, zmiłuj się.

Swymi żądzami pogrzebałem stworzone na początku piękno, Zbawco, ale
Ty, jak niegdyś drachmę, odszukaj je i odnów.

Zmiłuj się nade mną, Boże, zmiłuj się.

Zgrzeszyłem, jak nierządnica wołam do Ciebie: Ja jeden zgrzeszyłem
przed Tobą. Przyjmij, Zbawco, ode mnie jako olejek moje łzy.

Zmiłuj się nade mną, Boże, zmiłuj się.

Oczyść, jak celnik wołam do Ciebie, Zbawco, oczyść mnie, bowiem jak
nikt z dzieci Adama, tak ja zgrzeszyłem przed Tobą.

Chwała. Triadikon: Śpiewam Tobie, jedynemu w Trzech Osobach Bogu
wszystkich, Ojcu i Synowi, i Duchowi Świętemu.

I teraz. Teotokion: Przeczysta Bogurodzico Dziewico, jedyna wielbiona
przez wszystkich, módl się gorliwie, abyśmy zostali zbawieni.

Pieśń 3

Hirmos: Umocnij, Panie, na opoce Twoich przykazań wahające się moje
serce, albowiem Ty jeden jesteś Święty i Pan.

Zmiłuj się nade mną, Boże, zmiłuj się. Tropariony:

W Tobie, zwycięzcy śmierci, znalazłem źródło życia i przed końcem
życia wołam do Ciebie z mego serca: Zgrzeszyłem, oczyść i zbaw mnie!

Zmiłuj się nade mną, Boże, zmiłuj się.

Zgrzeszyłem, Panie, zgrzeszyłem przed Tobą, oczyść mnie, bowiem nie ma
wśród ludzi grzesznika, którego ja nie przewyższyłbym grzechami.

Zmiłuj się nade mną, Boże, zmiłuj się.

Współczesnych Noemu naśladowałem w nierządzie, Panie, i odziedziczyłem
ich osądzenie na utonięcie w potopie.

Zmiłuj się nade mną, Boże, zmiłuj się.

Naśladując owego ojcobójcę Chama, duszo, nie przykryłaś nagości
bliźniego, mając oblicze zwrócone do tyłu.

Zmiłuj się nade mną, Boże, zmiłuj się.

Uciekaj, duszo moja, od płomieni grzechu, jak Lot uciekaj z Sodomy i
Gomory, uciekaj od ognia wszelkiego bezsensownego pragnienia.

Zmiłuj się nade mną, Boże, zmiłuj się.

Zmiłuj się, Panie, wołam do Ciebie, zmiłuj się nade mną, kiedy
przyjdziesz z aniołami swymi oddać każdemu według jego uczynków.

Chwała. Triadikon: Trójco prosta, niestworzona, Istoto bez początku,
wielbiona w Trzech Osobach, zbaw nas, z wiarą kłaniających się Twojej
władzy.

I teraz. Teotokion: Bogurodzico, któraś Syna Przedwiecznie zrodzonego
przez Ojca bez męża zrodziła w czasie, przedziwny to cud, mlekiem
karmiąc pozostałaś Dziewicą.

Pieśń 4

Hirmos: Usłyszał prorok o przyjściu Twoim, Panie, i uląkł się, że Ty
chcesz urodzić się z Dziewicy i objawić się ludziom, i powiedział:
Usłyszałem wieść od Ciebie i uląkłem się, chwała mocy Twojej, Panie.

Zmiłuj się nade mną, Boże, zmiłuj się. Tropariony:

Czuwaj, duszo moja, bądź mężna jak wielki z patriarchów, aby zdobyć
dla siebie działanie z kontemplacją, aby stać się rozumem widzącym
Boga, przeniknąć w kontemplacji nieprzenikniony mrok i otrzymać wielki
skarb.

Zmiłuj się nade mną, Boże, zmiłuj się.

Wielki z patriarchów zrodziwszy dwunastu patriarchów tajemniczo
przedstawił tobie, duszo moja, drabinę czynnego wstępowania, mądrze
rozstawiwszy dzieci jako fundament, a stopnie jako wstępowanie wzwyż.

Zmiłuj się nade mną, Boże, zmiłuj się.

Ezawa nienawistnego naśladowałaś, duszo, oddałaś swemu prześladowcy
pierworództwo początkowego piękna, pozbawiłaś się ojcowskiego
błogosławieństwa, nieszczęsna, i dwakroć upadłaś, czynem i
rozumieniem, przeto teraz pokutuj.

Zmiłuj się nade mną, Boże, zmiłuj się.

Ezaw został nazwany Edomem z powodu wyjątkowego pożądania kobiet, bez
przerwy podsycał swoje niepohamowanie i kalał się chęcią rozkoszy.
Został nazwany Edomem, co oznacza palenie duszy miłującej grzech.

Zmiłuj się nade mną, Boże, zmiłuj się.

Słysząc o Hiobie siedzącym na gnojowisku i usprawiedliwionym, duszo
moja, nie pozazdrościłaś mu męstwa, nie miałaś silnej woli we
wszystkim coś poznała, coś widziała, czegoś doświadczyła, lecz
okazałaś się niecierpliwą.

Zmiłuj się nade mną, Boże, zmiłuj się.

Ten, który przedtem zasiadał na tronie, teraz na gnojowisku, obnażony
i zraniony. Ten, który miał wiele dzieci i był sławnym, nagle stał się
bezdzietnym i bezdomnym, gnojowisko miał za swoją komnatę, a rany za
drogocenne kamienie.

Chwała. Triadikon: Nierozdzielnym co do istoty, niepoplątanym co do
Osób, teologicznie wyznaję Ciebie, Troiście Jedyne Bóstwo,
współkrólujące i współtronujące, śpiewam Tobie wielką pieśń, w
niebieskich przybytkach trzykrotnie śpiewaną.

I teraz. Teotokion: I rodzisz, i jesteś Dziewicą, i w obu wypadkach
pozostajesz w istocie Dziewicą. Zrodzony przez Ciebie odnawia prawa
natury, łono dziewicze rodzi, bo gdy Bóg zechce, zwyciężony jest
porządek natury, On bowiem czyni to, co zechce.

Pieśń 5

Hirmos: Czuwającego w nocy oświeć mnie, proszę, Przyjacielu człowieka,
kieruj mnie ku Twoim nakazom i naucz mnie, Zbawco, pełnić wolę Twoją.

Zmiłuj się nade mną, Boże, zmiłuj się. Tropariony:

Słyszałaś, duszo, o koszu Mojżesza, dawno temu unoszonemu na wodach w
falach rzeki, jak w arce, unikając pełnego goryczy skutku zamysłu
faraona.

Zmiłuj się nade mną, Boże, zmiłuj się.

Jeśli słyszałaś, nieszczęsna duszo, o babkach zabijających niegdyś
nowonarodzonych chłopców, to na podobieństwo wielkiego Mojżesza,
obrazu cnotliwego działania, bądź chłopcem ssącym mądrość.

Zmiłuj się nade mną, Boże, zmiłuj się.

Na podobieństwo wielkiego Mojżesza, który poraził Egipcjanina, ty nie
zabiłaś, nieszczęsna duszo, rozumu egipskiego, jakże, powiedz,
zamieszkasz na pustyni wolnej od żądz, gdy kierują tobą jedynie
pokusy?

Zmiłuj się nade mną, Boże, zmiłuj się.

Wielki Mojżesz zamieszkał na pustyni, idź i ty, duszo, naśladuj jego
życie, abyś i ty ujrzała w krzewie objawienie się Boga.

Zmiłuj się nade mną, Boże, zmiłuj się.

Przedstawiaj, duszo, laskę Mojżesza, porażającą morze i zatrzymującą
fale, na znak Bożego krzyża, przez który i ty możesz uczynić wielkie
rzeczy.

Zmiłuj się nade mną, Boże, zmiłuj się.

Aaron przynosił Bogu czysty ogień, bez domieszek, lecz Chofni i
Pinechas przynieśli, jak i ty, duszo, obce Bogu, skalane życie.

Chwała. Triadikon: Ciebie, Trójco, sławimy, jedynego Boga: Święty,
Święty, Święty jesteś Ojcze, Synu i Duchu, prosta Istoto, jedności
zawsze wywyższana.

I teraz. Teotokion: W Tobie, niezniszczalna, nieznająca męża, Matko
Dziewico, Bóg, który stworzył wieki przyodział się w moje ciało i
zjednoczył z sobą ludzką naturę.

Pieśń 6

Hirmos: Wezwałem z całego serca ku miłosiernemu Bogu i usłyszał mnie z
otchłani Hadesu, i wyprowadził moje życie ze zniszczenia.

Zmiłuj się nade mną, Boże, zmiłuj się. Tropariony:

Fale moich grzechów, Zbawco, obróciwszy się jak w Morzu Czerwonym,
nagle mnie przykryły jak niegdyś Egipcjan i ich jeźdźców.

Zmiłuj się nade mną, Boże, zmiłuj się.

Bezrozumna jest moja samowola, duszo, jak dawnego Izraela, ty bowiem
bezrozumnie zamiast Bożej manny wybrałaś nasycenie rozkoszą żądz.

Zmiłuj się nade mną, Boże, zmiłuj się.

Studnie kananejskich myśli wybrałaś, duszo, zamiast kamienia ze
źródłem, z którego rzeka mądrości, jak kielich, wylewa potoki
teologii.

Zmiłuj się nade mną, Boże, zmiłuj się.

Świńskie mięso, kotły i pokarm egipski wybrałaś zamiast niebieskiego
pokarmu, duszo moja, jak dawny nierozumny naród na pustyni.

Zmiłuj się nade mną, Boże, zmiłuj się.

Mojżesz, sługa Twój, uderzył laską w kamień, tajemniczo przedstawiając
życiodajny Twój bok, z którego wszyscy czerpiemy napój życia, Zbawco.

Zmiłuj się nade mną, Boże, zmiłuj się.

Jak Jozue syn Numy, duszo, badaj i oglądaj Ziemię Obiecaną, jakaż ona
jest, i zamieszkaj w niej poprzez życie sprawiedliwe.

Chwała. Triadikon: Jestem Trójcą prostą, niepodzielną, podzielną w
Osobach i jednością, zjednoczoną w istocie, głosi Ojciec, Syn i Boży
Duch.

I teraz. Teotokion: Łono Twoje zrodziło nam Boga, który przyjął naszą
postać. Jego, jako Stwórcę swego, błagaj, Bogurodzico, abyśmy zostali
usprawiedliwieni przez modlitwy Twoje.

Panie, zmiłuj się, trzy razy. Chwała, i teraz.

Kontakion, ton 6: Duszo moja, duszo moja, powstań, czemu śpisz? Koniec
przybliża się i ty smucisz się. Przebudź się, aby oszczędził cię
Chrystus Bóg, wszędzie będący i wszystko wypełniający.

Pieśń 7

Hirmos: Zgrzeszyliśmy, nieprawie żyliśmy, niesprawiedliwie
postępowaliśmy przed Tobą, nie zachowaliśmy, nie wypełnialiśmy tego,
co nam przykazałeś, lecz nie odrzucaj nas do końca, ojców Boże.

Zmiłuj się nade mną, Boże, zmiłuj się. Tropariony:

Kiedy arka wieziona była na wozie, wtedy Uzza przy zejściu cielca z
drogi za jedno jej dotknięcie doświadczył gniewu Boga, przeto, duszo,
unikaj jego zuchwałości, czcząc Boga w należyty sposób.

Zmiłuj się nade mną, Boże, zmiłuj się.

Słyszałaś o Absalomie, jak zbuntował się przeciwko naturze, znasz
brudne jego czyny, jak skalał łoże Dawida ojca swego, ale naśladowałaś
jego popędliwość dążeniami ku rozkoszy.

Zmiłuj się nade mną, Boże, zmiłuj się.

Pełną wolności swoją godność podporządkowałaś swemu ciału, bowiem
znalazłszy innego wroga, Achitofela, duszo, usłuchałaś jego rad, ale
sam Chrystus je rozbił, aby ciebie zbawić wszelkimi sposobami.

Zmiłuj się nade mną, Boże, zmiłuj się.

Cudny Salomon, pełen łaski mądrości, niegdyś zło uczynił przed Bogiem,
odstąpiwszy od Niego, ale ty, duszo, upodobniłaś się do niego przez
przeklęte swoje życie.

Zmiłuj się nade mną, Boże, zmiłuj się.

Zachwyciwszy się swym pożądaniem rozkoszy, biada mi!, skalał się
miłośnik mądrości pokochawszy cudzołożne żony i stawszy się obcym
Bogu. Ty jednak, duszo, sama naśladowałaś go rozumem przez brudne
żądze rozkoszy.

Zmiłuj się nade mną, Boże, zmiłuj się.

Duszo, ty pozazdrościłaś Roboamowi, który nie posłuchał rady
ojcowskiej, a zarazem najgorszemu słudze Jeroboamowi, dawnemu
buntownikowi, ale unikaj naśladowania ich i wołaj do Boga:
Zgrzeszyłem, ulituj się nade mną.

Chwała. Triadikon: Trójca prosta, niepodzielna, współistotna, jedna
natura, światłości i światłość, trzej święci i jeden święty Bóg
Trójca, wywyższany w pieśniach. Zaśpiewaj więc i ty, duszo, wysław
Życie i Życia, Boga wszystkich.

I teraz. Teotokion: Śpiewamy Tobie, błogosławimy Ciebie, kłaniamy się
Tobie, Rodzicielko Boga, Ty bowiem zrodziłaś Jednego z niepodzielnej
Trójcy, Chrystusa Boga, i sama otworzyłaś nam, żyjącym na ziemi,
przybytki nieba.

Pieśń 8

Hirmos: Którego niebieskie zastępy sławią i drżą przed Nim Cherubini,
i Serafini, wszystko, co oddycha, i całe stworzenie niech opiewa,
błogosławi i wywyższa na wszystkie wieki.

Zmiłuj się nade mną, Boże, zmiłuj się. Tropariony:

Duszo, pozazdrościwszy Azariaszowi, otrzymałaś podwójnie jego trąd,
bowiem zamyślasz to, czego nie trzeba, i czynisz nieprawość, porzuć
więc to, co posiadasz, i przybiegnij do pokuty.

Zmiłuj się nade mną, Boże, zmiłuj się.

Słyszałaś, duszo, o Niniwitanach kajających się przed Bogiem w
łachmanach i popiele, ale ty ich nie naśladowałaś, lecz okazałaś się
bardziej oporną od wszystkich, którzy zgrzeszyli przed Prawem i po
Prawie.

Zmiłuj się nade mną, Boże, zmiłuj się.

Słyszałaś, duszo, jak Jeremiasz w jamie błotnistej z płaczem wołał do
miasta Syjonu i szukał łez, przeto naśladuj jego życie pełne łez i
zbawisz się.

Zmiłuj się nade mną, Boże, zmiłuj się.

Jonasz oddalił się do Tarszysz, przewidując nawrócenie Niniwitan, znał
bowiem jako Prorok miłosierdzie Boże i zarazem walczył, aby proroctwo
nie okazało się fałszywym.

Zmiłuj się nade mną, Boże, zmiłuj się.

Słyszałaś, duszo, jak Daniel w jamie zamknął usta zwierząt, poznałaś,
jak młodzieńcy będący z Azariaszem wiarą ugasili rozpalony płomień
pieca.

Zmiłuj się nade mną, Boże, zmiłuj się.

Ze Starego Testamentu wszystkich przywołałem tobie jako przykład,
duszo, naśladuj więc miłe Bogu czyny sprawiedliwych, unikaj natomiast
grzechów złych ludzi.

Chwała. Triadikon: Przedwieczny Ojcze, Współprzedwieczny Synu,
Pocieszycielu Łaskawy, Duchu Sprawiedliwy, Rodzicielu Boga Słowa,
Słowo Przedwiecznego Ojca, Duchu Żywy i Stwarzający, Trójco Jedyna,
zmiłuj się nade mną.

I teraz. Teotokion: Jakby z purpury ciała Twego, Przeczysta, wewnątrz
łona Twego utkana została purpura ciała Emmanuela, przeto Ciebie, jako
Bogurodzicę, zaprawdę czcimy.

Pieśń 9

Hirmos: Niewypowiedziane zrodzenie z poczęcia bez nasienia,
niezniszczalny owoc Matki nie znającej męża, zrodzenie bowiem Boga
odnawia naturę. Przeto wszystkie pokolenia Ciebie, jako Bożą
Oblubienicę-Matkę, prawowiernie wysławiają.

Zmiłuj się nade mną, Boże, zmiłuj się. Tropariony:

Chrystus był kuszony, diabeł kusił pokazując kamienie, aby stały się
chlebem, wywiódł Go też na górę, aby zobaczył w jednej chwili
wszystkie królestwa świata. Ulęknij się, duszo, tego oszustwa, czuwaj
i nieustannie módl się do Boga.

Zmiłuj się nade mną, Boże, zmiłuj się.

Lubiąca pustynię synogarlica, głos wołającego, lampa Chrystusa, wołał
głosząc pokusę, a Herod czynił nieprawość z Herodiadą. Bacz, duszo
moja, abyś nie wpadła w sieci nieprawych, lecz umiłuj pokutę.

Zmiłuj się nade mną, Boże, zmiłuj się.

Poprzednik łaski mieszkał na pustyni i cała Judea, i Samaria
przychodziła słuchać go i wyznawać grzechy swoje, chrzcząc się
gorliwie, lecz ich nie naśladowałaś, duszo.

Zmiłuj się nade mną, Boże, zmiłuj się.

Małżeństwo jest czcigodne i łoże nieskalane, bowiem Chrystus je
pobłogosławił, w Kanie na weselu spożywając pokarm ciałem i
przemieniając wodę w wino okazał pierwszy cud, abyś ty, duszo,
zmieniła się.

Zmiłuj się nade mną, Boże, zmiłuj się.

Chrystus wzmocnił paralityka, który wziął swe łoże, podniósł też ze
śmierci młodego syna wdowy, uleczył sługę setnika i objawił się
Samarytance, przedstawiając tobie, duszo, służbę Bogu w duchu.

Zmiłuj się nade mną, Boże, zmiłuj się.

Pan uleczył cierpiącą na krwotok przez dotknięcie się Jego szaty,
oczyścił trędowatych, przywrócił wzrok ślepym, uleczył chromych,
głuchych, niemych i pochyloną uleczył słowem, abyś ty została
zbawioną, nieszczęsna duszo.

Chwała. Triadikon: Ojca wysławmy, Syna wywyższajmy, Bożemu Duchowi z
wiarą pokłońmy się, Trójcy Niepodzielnej, Jednej w naturze, jako
Światłości i Światłościom, Życiu i Życiom, Życie dającej i
oświecającej krańce ziemi.

I teraz. Teotokion: Ochraniaj miasto Twoje, przeczysta Rodzicielko
Boga, w Tobie bowiem ono wiernie króluje i w Tobie umacnia się, przez
Ciebie zwyciężając zwycięża wszelką pokusę, zniewala wrogów i trzyma
ich w posłuszeństwie.

Czcigodny Ojcze Andrzeju, módl się za nami do Boga!

Andrzeju czcigodny i Ojcze najbłogosławieńszy, Pasterzu Krety, nie
przestawaj modlić się za śpiewających Tobie, abyśmy wszyscy zostali
wybawieni z gniewu, bólu, zniszczenia i niezliczonych grzechów,
wiernie czcząc pamięć Twoją.

Następnie oba chóry, zebrawszy się razem, śpiewają hirmos:

Niewypowiedziane zrodzenie z poczęcia bez nasienia, niezniszczalny
owoc Matki nie znającej męża, zrodzenie bowiem Boga odnawia naturę.
Przeto wszystkie pokolenia Ciebie, jako Bożą Oblubienicę-Matkę,
prawowiernie wysławiają.

I dalszy ciąg powieczerza.
