W sobotę drugiego tygodnia postu na jutrzni.

Alleluja, i tropariony, ton 2:

Apostołowie, męczennicy i prorocy, biskupi, asceci i mnisi, dobrze
spełniliście wasz trud i zachowawszy wiarę macie odwagę przed Zbawcą,
módlcie się do Niego za nami jako do miłosiernego, prosimy, aby
zostały zbawione dusze nasze.

Chwała. Zmarłym: Wspomnij, Panie, jako dobry Twoje sługi i przebacz im
wszystko, czym zgrzeszyli w życiu, nikt bowiem nie jest bezgrzeszny,
tylko Ty, który zmarłym możesz dać odpoczynek.

I teraz. Teotokion: Święta Matko niewypowiedzianej Światłości, czcząc
Ciebie pieśniami anielskimi, pobożnie wysławiamy.

I recytujemy jedną katyzmę: Rzekł Pan do Pana mego.

Także trzy katyzmy poetyckie z Oktoechosu męczennikom i zmarłym oraz
teotokion. Czytanie Heksameronu. Także: Błogosławieni nieskalani w
drodze, podzielone na dwie stacje i kapłan wspomina zmarłych, jak to
jest w zwyczaju. Na końcu katyzmy śpiewamy: Błogosławiony jesteś,
Panie oraz: Chór świętych znalazł źródło życia, i pozostałe. Po:
Chwała, i teraz, ektenia za zmarłych z modlitwą: Boże duchów.

Także katyzma poetycka, ton 5: Zbawicielu nasz, daj Twoim sługom
odpoczynek ze sprawiedliwymi i umieść ich w Twoich przybytkach, jak i
jest napisane, nie zważając jako dobry, na ich grzechy dobrowolne i
mimowolne, wszystkie popełnione świadomie i nieświadomie, Przyjacielu
człowieka.

Chwała, i teraz. Teotokion: Chryste Boże, który z Dziewicy zajaśniałeś
światu, i przez Nią okazałeś nas synami światłości, zmiłuj się nad
nami.

Kanon Menei z hirmosem na sześć i świętego patrona monasteru na
cztery, mówi się hirmos i tropariony bez stichosów, i zachowujemy
stichery od: Wtedy. Nie odmawiamy bowiem pieśni od początku do szóstej
pieśni we wszystkie soboty świętej Czterdziesiątnicy, do akatystu, od
szóstej zaś pieśni zaczynają się trójpieśni i śpiewana jest Meneia
według dnia świętego oraz trójpieśń, odmawia się też pieśni.
Czteropieśniec kyr Józefa, który ma akrostych: Śpiew to Józefowy. Ton
8:

Pieśń 6

Hirmos: Modlitwę wyleję przed Panem i Jemu opowiem smutki moje,
albowiem pełna jest zła dusza moja i życie moje przybliżyło się do
otchłani, przeto modlę się jak Jonasz: Wyprowadź mnie, Boże, ze
zniszczenia.

Święci, przez okropne cierpienia zwyciężyliście z woli Zbawcy liczne
tłumy wrogów i otrzymaliście liczne Jego dobra. Ich modlitwami oczyść,
jako dobry, liczne moje grzechy.

Zaśpiewajmy Chrystusowym cierpiętnikom i jednomyślnie do nich
zawołajmy: Upodobniliście się do cierpień Władcy, uleczcie żądze
naszych dusz, umacniajcie nas w poszczeniu od złego zwyczaju.

Przemieniłeś śmierć na sen, boleśnie w grobie zasnąwszy i zmarłym
darowałeś żywot, przeto uczyń zmarłych, Zbawco, godnymi stania z
wybranymi, dla modlitw świętych cierpiętników.

Teotokion: Umocnij mnie poszczącego w odchodzeniu od wszelkiego
grzechu, Dziewico, która mocne i bezgrzeszne Słowo wcielone zrodziłaś
w niewypowiedziany sposób i daj mi łzę oczyszczającą skalania,
Najczystsza.

Inna trójpieśń kyr Teodora. Ton 3.

Hirmos: Głębia żądz powstała przeciwko mnie i burza przeciwnych
wiatrów, ale pospiesz zbawić mnie, Zbawco, i wybaw ze zniszczenia, jak
proroka wybawiłeś od zwierza.

Pamięć męczenników świętujemy po Bożemu, miłośnicy męczenników,
przyjdźcie, rozradujmy się, i wywyższając ich w pieśniach,
błogosławimy Chrystusa wyznaczającego wielki wysiłek.

Przyjąwszy próbę pierwszych ran, potem byliście kamienowani,
przepiłowywani, wydawani zwierzętom na pokarm i przebici byliście jak
baranki Chrystusowe, ale wiecznie żyjecie, cierpiętnicy.

Chwała. Triadikon: Ty, zjednoczony jedną istotą, dzielisz się Jedyny
na Trzy Osoby, którym jest Bóstwo, unikam zaś urwiska Sabeliusza i
Ariusza.

I teraz. Teotokion: Jesteś Dziewicą także po zrodzeniu, czuwasz nad
czystością i rodzisz, zadziwiająca to wizja, mówiona i poznana,
uczyniona w Tobie, Matko Boża.

Chwała Tobie, Boże nasz, chwała Tobie.

Lub stichos: Przedziwny jest Bóg w świętych swoich, Bóg Izraela.

Męczennikom: Krew waszego cierpienia nieustannie woła za nami do Pana,
przeto i teraz pomódlcie się, abyśmy pościli od żądz nieczystych.

Stichos: Dusze ich zamieszkają w miejscu szczęśliwości.

Zmarłym: Chcąc sądzić cały świat wobec stojących tłumów aniołów, wtedy
pozwól zmarłym stanąć przed Tobą bez osądzenia, wiernie Szczodry.

Katabasja: Głębia żądz.

Kontakion, ton 8: Ze świętymi daj odpoczynek, Chryste, duszy zmarłych
Twoich sług, gdzie nie ma cierpień, smutku i westchnień, lecz życie
nie mające końca.

Ikos: Sam jeden jesteś nieśmiertelny, który stworzyłeś i
ukształtowałeś człowieka, jesteśmy bowiem śmiertelni i z ziemi
stworzeni, i do tejże ziemi powrócimy, jak rozkazałeś. Ty, który mnie
stworzyłeś, rzekłeś do mnie, że jestem ziemią i do ziemi powrócę,
dokąd pójdziemy wszyscy ludzie. Nadgrobny czyniąc płacz śpiewamy
pieśń: Alleluja.

Pieśń 7

Hirmos: Dzieci hebrajskie w piecu odważnie zdeptały płomień i ogień
zamieniły w rosę, wołając: Błogosławiony jesteś, Panie Boże, na wieki.

Obfitym deszczem krwi wygasiliście, sławni męczennicy, płomień
oszustwa, przeto wybawcie nas z przyszłego ognia, modlitwami do
Chrystusa, Pańscy cierpiętnicy.

Zamknęliście paszcze lwom, znieśliście mękę ognia, cierpiętnicy,
odziedziczyliście lepszą słodycz, módlcie się, abyśmy i my otrzymali
ją na wieki.

Wszelką światłością Ducha zostaliście oświeceni zwycięzcy męczennicy,
proście o ulgę dla zmarłych wiernych, o wejście do raju i udział w
życiu wiecznym.

Teotokion: Przynoszę Tobie pieśń, Dziewico, nie pogardzaj mną,
ogarniętym przez zło, ale daj doskonałą poprawę przez post, Czysta, i
nienaganne całe życie.

Inny hirmos: Płomień zrosiłeś w piecu i dzieci wybawiłeś niespalone,
błogosławiony jesteś na wieki, Panie Boże ojców naszych.

Ogień, miecz i zwierzęta przyjęliście, cierpiętnicy, jako dobro, gdy
cierpieniami zadziwiliście waszych zabójców, opiewając Boga ojców
naszych.

Rozsiekani na części i spalani zostaliście złożeni Bogu jako wonna
ofiara, męczennicy Chrystusowi, do Niego zawsze módlcie się za nami.

Chwała. Triadikon: W Trójcy sławię jedynego Boga, Ojca, Syna i Ducha,
jedną prostą czcigodną Trójcę, zasadę ponadzasadową i jednoistotną.

I teraz. Teotokion: Najświętsza Władczyni Bogurodzico, przyjąwszy
modlitwy Twoich sług, zanieść je Bogu wszystkich, aby wybawił nas z
wszelkiej pokusy.

Stichos: Ku świętym, którzy są na ziemi Jego, Pan całą wolę swą
cudownie nakłoni.

Męczennikom: Sobory męczenników z niebios wspomagając nas
pobłogosławcie, śpiewających, i uświęćcie, aby gorliwie zakończyć czas
postu.

Stichos: Błogosławieni, których wybrałeś i przyjąłeś, Panie.

Zmarłym: Zmarłym z wiarą w Ciebie daj odpoczynek jako Bóg znający
czyny ludzkie, przebaczając grzechy dobrowolne i mimowolne.

Katabasja: Płomień zrosiłeś w piecu.

Pieśń 8

Hirmos: Zwyciężyły oprawcę i były płomieniem łaski Twojej, do
przykazań Twoich bardzo przylgnęły dzieci, wołając: Błogosławcie Pana
wszystkie dzieła Pańskie.

Przecierpiawszy słabością ciała różne męczarnie, okazaliście się
lekarzami chorych, cierpiętnicy, przeto wołam: W czasie postu przez
pokutę uleczcie moją chorą duszę.

Biada mi, bowiem wszystkie moje dni przeminęły w lenistwie! Oto
przybliża się koniec, uprzedzając moje niedoskonałe czyny, przeto
módlcie się, męczennicy, którzy dobrze ukończyliście bieg, aby mój
koniec był łaskawym.

Kroplami krwi wygasiliście pożar bezbożności, Boży cierpiętnicy,
wyproście dla tych, którzy odeszli z tego życia, zaiste Boży
odpoczynek i na wieki odpuszczenie popełnionych przez nich grzechów.

Teotokion: Ezechiel głosił Ciebie, Czysta, jako bramę nie do
przejścia, otwierającą wszystkim zrozpaczonym bramy pokuty, przeto
błagam Ciebie: Otwórz mi ścieżki prowadzące ku odpocznieniu.

Inny hirmos: Boga zrodzonego przed wiekami z Ojca niemającego początku
i w czasach ostatecznych z Dziewicy przyoblekł się w ciało, jako
doskonałego Boga i prawdziwego człowieka śpiewajcie, błogosławcie i
wywyższajcie na wszystkie wieki.

Różnorakie rany przecierpieliście, jedni z was bowiem spłonęli, inni
zostali spaleni, jeszcze inni posiekani, weselicie się, cierpiętnicy,
wyśpiewując Chrystusowi: Śpiewajcie, błogosławcie i wywyższajcie na
wszystkie wieki.

Krwią waszą uświęcacie krańce świata, maleńkimi kroplami toczycie
wszystkim strumienie uleczeń, męczennicy chwalebni, przeto zawsze
wołacie: Śpiewajcie, błogosławcie i wywyższajcie na wszystkie wieki.

Błogosławimy Ojca i Syna, i Świętego Ducha, Pana.

Trójhipostatyczna jedności, Ojcze, Synu i Duchu Żywy, jedno Bóstwo,
jedno królestwo, Ciebie sławią zastępy anielskie, niezachodzącą
Światłość, i my, będący na ziemi, śpiewamy, błogosławimy i wywyższamy
na wszystkie wieki.

I teraz. Teotokion: Oto wszystkie pokolenia błogosławimy Ciebie,
Przeczysta, patrząc na Twoją wspaniałość, Ty bowiem w nadprzyrodzony
sposób rodzisz Stwórcę wszystkich, będącego Bogiem i człowiekiem,
przeto Ciebie błogosławimy i wywyższamy na wszystkie wieki.

Stichos: Przedziwny jest Bóg w świętych swoich, Bóg Izraela.

Chórze cierpiętników, módl się do Zbawiciela, aby nas zbawił, i teraz
czyńcie modlitwę, abyśmy w czystości posłużyli Jemu
wstrzemięźliwością: Śpiewajcie, błogosławcie i wywyższajcie na
wszystkie wieki.

Stichos: Dusze ich zamieszkają w miejscu szczęśliwości.

Pobożnie zmarłych w nadziei zmartwychwstania uczyń godnymi powstania
do życia wiecznego, wysławiania Ciebie w czystości i sławienia w
Psalmach: Śpiewajcie, błogosławcie i wywyższajcie na wszystkie wieki.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Boga zrodzonego przed wiekami.

Pieśń 9

Hirmos: Przekroczyłaś prawa natury poczynając Stwórcę i Pana, stałaś
się dla świata bramą zbawienia, przeto Ciebie, Bogurodzico,
nieustannie wysławiamy.

Okazaliście się jak Boże węgle, spaliwszy złą materię bezbożności i
posiekawszy mieczem pułki biesowskie, zwycięzcy cierpiętnicy,
oświecający drogę naszym sercom.

Przeszliście przez ciemność mąk i przesiedliliście się do duchowej
Światłości, zwycięzcy męczennicy, przeto oświećcie moją pokorną duszę,
omroczoną przez grzechy.

Przeboleliście cierpienia ciała, sławni cierpiętnicy, i teraz proście
dla zmarłych wiernych o spokój bez bólów i rozkosze raju.

Teotokion: Okazałaś się, czysta Władczyni, Bożą pomocą dla Twoich
niepotrzebnych sług w czasie wstrzemięźliwości, zanosząc nasze
modlitwy Panu królującemu na wieki.

Inny hirmos: Ciebie, która zrodziłaś rodzajowi ludzkiemu źródło
nieśmiertelności i święte uleczenia, zawsze uwielbiamy, albowiem
zbawiasz nasze dusze.

Jak ogień włożeni zostaliście przez Boga w ziemię, spaliliście
wszelkie oszustwo bałwochwalstwa, zapaliwszy lampę pobożności na
krańcach świata, cierpiętnicy Chrystusowi.

Was ani płomień, ani przebicie, ani koła, ani szarpanie członków, ani
przypalanie, ani inna okrutna męka nie odłączyły od miłości
Chrystusowej, cierpiętnicy.

Chwała. Triadikon: Jedno i trzy, pobożnie opiewam postać Bóstwa, Osoby
łącząc i rozdzielając: Ojciec i Syn, i Święty Duch, Oni są jednością.

I teraz. Teotokion: Ciebie, z korzenia Jessego i Dawida Praojca
zakwitłą laskę wysławiamy, Najczystsza, albowiem zbawiasz dusze nasze.

Stichos: Ku świętym, którzy są na ziemi Jego, Pan całą wolę swą
cudownie nakłoni.

Czcigodne mnóstwo męczenników, módlcie się do Chrystusa za
spełniającymi w pokoju bieg postu, abyśmy pokłonili się Jego
cierpieniom.

Stichos: Błogosławieni, których wybrałeś i przyjąłeś, Panie.

Jako Bóg żywych i zmarłych, który uśmiercił śmierć i wszystkim daje
życie przez swoje zmartwychwstanie, Chryste, daj odpoczynek Twoim
sługom, któreś zabrał.

Katabasja: Ciebie, która zrodziłaś.

Eksapostilarion: Niebo upiększyłeś gwiazdami jako Bóg, a Twoimi
świętymi oświeciłeś całą ziemię, Stwórco wszystkich, zbawiaj
śpiewających Tobie.

Chwała. Rządząc żywymi i zmarłymi jako Bóg, daj odpoczynek Twoim
sługom w mieszkaniach wybrańców, chociaż bowiem i zgrzeszyli, Zbawco,
to jednak nie odstąpili od Ciebie.

I teraz. Teotokion: Słodyczy aniołów, radości cierpiących,
orędowniczko chrześcijan, Dziewico Matko Pana, wspomóż nas i wybaw z
wiecznych mąk.

Do psalmów pochwalnych dodajemy stichery męczennikom według tonu.

Chwała. Isomelos o odpoczynek. I teraz. Teotokion. Na stichownie
stichery zmarłym kyr Teofanesa, wypadającego tonu. Chwała, i teraz.
Teotokion.

Na Liturgii typika tonu na sześć. Po wejściu tropariony: Chwała. Ze
świętymi daj odpoczynek, Chryste. I teraz. Ciebie i mur obronny.
Prokimenon, ton 8: Weselcie się w Panu i radujcie się sprawiedliwi.
Stichos: Błogosławieni, którym odpuszczono nieprawości i którym
grzechy ich zostały zakryte. Drugi Prokimenon zmarłym, ton 6: Dusze
ich zamieszkają w szczęśliwości. Lekcja dnia z Listu do Hebrajczyków,
perykopa 309 i za zmarłych z I Listu do Tesaloniczan, perykopa 270.
Alleluja, ton 4: Wołali sprawiedliwi i Pan wysłuchał ich, ze
wszystkich ich utrapień wybawił ich. Stichos: Liczne są utrapienia
sprawiedliwych, lecz ze wszystkich wybawi ich Pan. Stichos:
Błogosławieni, których wybrałeś i przyjąłeś, Panie, pamięć o nich z
pokolenia na pokolenie. Ewangelia według Marka, perykopa 6, i według
Jana, perykopa 16. Koinonikon: Weselcie się w Panu i radujcie się
sprawiedliwi. Drugi: Błogosławieni, których wybrałeś i przyjąłeś,
Panie, pamięć o nich z pokolenia na pokolenie.

Tak przebiega służba za zmarłych w trzy soboty świętego i wielkiego
postu, gdy nie występuje żadne z trzech świąt: Poprzednika, świętych
czterdziestu męczenników lub Zwiastowania.
