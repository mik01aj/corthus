W CZWARTEK WIECZOREM,

do: Panie, wołam do Ciebie, dodajemy stichery ku czci krzyża, ton 4:

Prosomion: Dałeś znak.

Stichos: Jeśli będziesz pamiętał o nieprawościach, Panie, Panie,
któż się ostoi? Ale u Ciebie jest oczyszczenie.

Gdy krzyżowanego widziało Ciebie całe stworzenie, zmieniło się i
zadrżało, ziemia trzęsąc się cała zachwiała, wielce cierpliwe
Słowo, i zasłona cerkiewna rozdarła się ze strachu, gdy Ciebie
znieważano, i kamienie rozpadły się ze strachu, słońce skryło
promienie wiedząc, że jesteś ich Stwórcą.

Stichos: Dla imienia Twego cierpiałem, Panie, cierpiała dusza moja
dla słowa Twego, dusza moja ma nadzieję w Panu.

Jakże najbardziej nieprawe zgromadzenie odważyło się osądzić
Ciebie, nieśmiertelnego Sędziego, który dawno temu w pustyni dał
Prawo Mojżeszowi widzącemu Boga? Jakże Życie wszystkich na drzewie
widząc zabite, nie ulękli się, ani w rozumie pomyśleli, że Ty
jesteś jedynym Panem i Władcą stworzenia?

Stichos: Od straży porannej do nocy, od straży porannej niech Izrael
ma nadzieję w Panu.

Rozerwany został odwieczny rękopis Praojca Adama przez przebicie
Twego boku, wielce miłosierny, i odrzucona natura ludzka uświęca
się przez kapiące krople Twojej krwi, wołając: Chwała
łaskawości Twojej, chwała Bożemu ukrzyżowaniu Twemu, Jezusie
wszechmocny, Zbawco dusz naszych.

Także z Menei stichery świętemu, jeśli są. Jeśli zaś nie ma
Menei, to inne stichery ku czci Najświętszej Bogurodzicy. Ton 4:

Prosomion: Jako mężni.

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Gdy do krzyża przygwożdżonego ujrzała Ciebie, Panie, Owieczka i
Matka Twoja, dziwiła się: Cóż widzę – wołała – Synu
upragniony? Tak odpłaca Tobie niepokorne zgromadzenie nieprawe,
które rozkoszowało się wieloma Twoimi cudami? Chwała
niewypowiedzianemu uniżeniu Twemu, Władco.

Stichos: Chwalcie Pana wszystkie narody, wysławiajcie Go wszyscy
ludzie.

I powtarzamy tę samą sticherę.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Gdy Ciebie, Baranka i Pasterza, na drzewie zobaczyła Owieczka, która
Ciebie zrodziła, macierzyńsko wołała do Ciebie: Synu ukochany,
jakże to na drzewo krzyża wzniosłeś się, wielce cierpliwy? Jakże
ręce i nogi Twoje, Słowo, przygwożdżone zostały przez nieprawych
i krew Twoją wylałeś, Władco?

Chwała, i teraz. Stauroteotokion: Gdy Dziewica i Matka Twoja
widziała Ciebie, Panie, na krzyżu powieszonego, dziwiła się i
patrząc wołała: Jakże Tobie odpłacili, którzy rozkoszowali się
licznymi Twymi darami, Władco? Proszę Ciebie, nie zostawiaj mnie
samej w świecie, ale pospiesz zmartwychwstać, podnosząc Praojca.

Także: Pogodna Światłości. Prokimenon dnia, i: Pozwól, Panie, w
wieczór ten.

Na stichownie stichery ku czci krzyża, ton 4:

Oręż niezwyciężony, Chryste, krzyż Twój dałeś nam i nim
zwyciężamy ataki Obcego.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Zawsze mając na pomoc krzyż Twój, Chryste, sieci wrogów łatwo
depczemy.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Wysławiany jesteś we wspomnieniu świętych Twoich, Chryste Boże, i
przez nich jesteś ubłagany, aby zesłać nam wielkie miłosierdzie.

Chwała, i teraz. Stauroteotokion:

Prosomion: Powołany z wysoka.

Nie płacz po mnie, Matko, widząc na drzewie powieszonego Twego Syna
i Boga, który na wodach powiesił ziemię niezachwianie i stworzył
wszystkie stworzenia, powstanę bowiem i wysławię się, i królestwa
otchłani skruszę mocą oraz zgubię jego moc, związanych wybawię z
jego oszustwa jako łaskawy i doprowadzę do mego Ojca jako Przyjaciel
człowieka.

Także: Teraz pozwalasz odejść. Trisagion. Po: Ojcze nasz, troparion
i rozesłanie.

W CZWARTEK NA POWIECZERZU,

Kanon do Najświętszej Bogurodzicy. Ton 4.

Pieśń 1

Hirmos: Otworzę me usta i napełnię się duchem, i słowo powiem
Królowej Matce, i świetliście zatryumfuję, i ciesząc się
wyśpiewam wszystkie Twoje cuda.

Ty jedyna jesteś wspomożeniem, ucieczką i obroną sług Twoich,
Bogurodzico czysta, przeto przypadam do Ciebie i wołam: Wybaw mnie,
nieszczęsnego, jako miłościwa.

Czyny skalane sumienie moje ranią, wobec oblicza noszącego ich
oskarżenie, pospiesz i bądź mi pomocą, Władczyni, wybaw mnie
przed końcem życia i zbaw mnie.

Chwała. Uświęć skalane serce moje, Władczyni, która zrodziłaś
najświętsze Słowo i jesteś bardziej świętą od wszystkich
wyższych mocy, jedyna opiewana przez wszystkich.

I teraz. W Tobie złożyłem nadzieję mego zbawienia i do Ciebie
łaskawej z wiarą przybiegłem: Nie pogardzaj mną, Nadziejo
pozbawionych nadziei, ani też nie okaż mnie radością biesów.

Pieśń 3

Hirmos: Twoich pieśniarzy, Bogurodzico, żywe i nieskalane źródło,
w chór zgromadziwszy, duchowo umocnij, w boskiej chwale Twej,
wieńców chwały uczyń godnymi.

Rosę Twojej łaskawości daj mi, nieskalana czysta, upadającemu pod
ciężarem grzechów, i ból sama mi ostudź, dając Bożą radość.

Zniszcz ciemność mego umysłu, Bogurodzico, światłością jaką
masz w sobie, jako dobra, i modlę się, wzory pokuty umocnij dla mnie
jako szczodra i wielce miłościwa, abym zbawiony wielbił Ciebie.

Chwała. Kompresem miłosierdzia Twego, Dziewico przez Boga otoczona
radością, wygaś węgle moich żądz i wygasły świecznik mego
serca zapal, Złoty Świeczniku, Nieskalana.

I teraz. Zatapia mnie fala grzechów i burza nieprzystojnych
zamysłów, lecz ulituj się, Nieskalana, i wyciągnij do mnie dłoń
pomocy jako miłościwa, abym zbawiony wielbił Ciebie.

Pieśń 4

Hirmos: Prorok Habakuk widząc niewypowiedziany zamysł Boga, Twoje
wcielenie, o Najwyższy, zawołał: Chwała mocy Twojej, Panie!

Ty, która jesteś cudowną Matką Bożą, rozświetl mi zorze pokuty
i rozwiąż mrok nieszczęsnej mojej duszy, Dziewico, i wyrwij złe
zamysły serca mego.

Do Ciebie, oczyszczenia wszystkich ludzi, z wiarą modlę się,
błogosławiona, i proszę: Uczyń miłosiernym dla mnie Sędziego i
Syna Twego, abym pochwałami wysławił Ciebie.

Chwała. Moje pokorne i trędowate serce, jedyna czysta, przez ataki
nieczystych żądz jako lekarz ulecz i wyrwij z ręki biesowskiej.

I teraz. Słowem natchnionym przez Boga dawno temu błogosławiony
Habakuk nazwał Ciebie górą czystą i ocienioną, która przyszła z
południa, Władczyni, i wcielonego w Ciebie ogłaszał jawnie.

Pieśń 5

Hirmos: Ulękło się wszystko Bożej Chwały Twojej, Ty bowiem
nieznająca małżeństwa Dziewico nosiłaś w łonie nad wszystkimi
Boga i zrodziłaś Przedwiecznego Syna, dającego pokój wszystkim
opiewającym Ciebie.

Obumarły przez żądze i zamysły, Nieskalana, ku zmiłowaniom Twoim
przybiegam i do Twojej gorącej opieki, i pomocy, która jedyna
zrodziłaś Życie, ożyw moje serce.

Mnie, niszczonego przez oręż grzechu, ulecz prawdziwą Twoją
kuracją, która zrodziłaś Zbawcę Pana, przebitego włócznią ze
względu na mnie, Przeczysta, i przebijającego serce węża.

Chwała. Ulecz umysłu mego skruszenie, Nieskalana, i ulecz żądze
mojej duszy, rozpędź ciemność zniechęcenia, abym sławiąc
śpiewał Tobie, błogosławionej Bogurodzicy, opiewanej przez
wszystkich.

I teraz. Grono winorośli, które zrodziła Dziewica, na drzewie
widząc wiszące, wołała: Dziecię, świeże wino kapiesz, które
odpuszcza pijaństwo wrogów Ciebie krzyżujących, we wszystkim
wielce cierpliwego.

Pieśń 6

Hirmos: Sprawując to Boże i najczcigodniejsze święto Bogurodzicy,
mądrzy w Bogu przyjdźcie, zaklaszczmy w dłonie sławiąc zrodzonego
z Niej Boga.

Ty, która jedyna wszystkim jesteś pomocą, pomóż nam nieszczęsnym
i podaj dłoń, skieruj do zbawczej przystani, jedyna Łaski Pełna.

W strasznej godzinie wyrwij mnie, Przeczysta, z badania i oszustwa
złych biesów, sądu, ognia, ciemności i męki.

Chwała. Śpiewam Tobie, opiewana przez wszystkich, sławię
wspaniałość Twoją czcigodną, Ty zaś wyzwól mnie z nieczystych
żądz i uczyń godnym wiecznej chwały.

I teraz. Winniśmy śpiewać Tobie, lecz zaiste godnie nie możemy,
przeto śpiewam Tobie, milczeniem czcząc to, co jest
niewypowiedziane, w Tobie uczynioną tajemnicę, Dziewico.

Także: Panie, zmiłuj się, trzy razy. Chwała, i teraz.

Katyzma poetycka, ton 4:

Gdy ujrzała Ciebie podniesionego na krzyżu przeczysta Matka Twoja,
Słowo Boże, macierzyńsko płacząc wołała: Cóż to za nowy i
budzący bojaźń cud, Synu mój? Jakże Życie wszystkich kosztuje
śmierci, chcąc ożywić zmarłych jako miłosierny?

Pieśń 7

Hirmos: Nie zechcieli adorować stworzeń w miejsce Stwórcy,
przyjaciele Boga, lecz mężnie pokonawszy groźny ogień, śpiewali
pełni radości: Chwalebny ojców Boże i Panie, błogosławiony
jesteś!

Rodząc Niezmiennego, jedyna Łaski Pełna, modlę się do Ciebie,
Czysta, prawicą Jego przemień mój rozum na lepszy, okropnie
przemieniony przez pokusy biesowskie.

Królowo Dziewico, która zrodziłaś Króla Chrystusa, ulituj się i
zbaw mnie, stłamszonego przez żądze, umocnij wiarę i skieruj mnie
na ścieżkę zbawienia, wiernych zbawienie.

Chwała. Bądź mi orędowniczką, Nieskalana, przed zrodzonym przez
Ciebie i daj mi odpuszczenie okropnych win, wejście do królestwa
niebieskiego, przyjęcie pokarmu i wspólnotę ze Światłością.

I teraz. Nieskalana Mario, Dziewico nieznająca małżeństwa, Czysta,
niezmierzona łaskawości, która Boga ciałem zrodziłaś, módl się
do Niego, aby wybawił nas z wszelkiego smutku i grzechu.

Pieśń 8.

Hirmos: Pobożne dzieci w ognistym piecu zostały zbawione przez
zrodzenie Bogurodzicy, wtedy zwiastowane przez obraz, a teraz
spełnione. Ono to podnosi wszystkich śpiewających: Wszystkie
dzieła Pańskie, śpiewajcie Panu i wywyższajcie Go na wieki.

Marnotrawnie spędziłem życie i wszelkie skalanie popełniłem,
drżę przed Sądem, drżę przed badaniem, drżę przed wyrokiem mego
osądzenia, zmiłuj się nad nieszczęsną duszą moją, Czysta, i
przed śmiercią daj mi oświecenie.

Na Ciebie złożyłem całą nadzieję mego zbawienia, Matko Boża
nieznająca małżeństwa, i zawsze Ciebie przyzywam na pomoc: Wybaw
mnie z trosk, z wrogich ataków i rozwiąż więzy złości moich,
wyrwij mnie z wiecznej ciemności.

Chwała. Okazałaś się większą od aniołów, Bóg w
niewypowiedziany sposób wcielił się w Ciebie, przeto módl się do
Niego, Władczyni nieskalana, abym był ponad cielesnymi pokusami i
został wybawiony z przyszłego Sądu, Dziewico, i wiecznej męki.

I teraz. Napełnij mnie wodami Bożymi, Dziewico, która Źródło
nosiłaś w łonie, wybaw z brudu grzechów moich i skieruj ku życiu
zbawienia, Czysta, odrzuć zniechęcenie duszy mojej nieszczęsnej i
wybaw od biesów.

Pieśń 9.

Hirmos: Każdy powstały z ziemi niech się rozraduje duchem
oświecany, niech tryumfuje bezcielesnych rozumów natura, wielbiąc
święty tryumf Bogurodzicy, i niech woła: Raduj się,
błogosławiona Bogurodzico, czysta zawsze Dziewico.

Zniszcz pastwisko grzechu skalanej mojej duszy i ciała, przez Boga
otoczona radością przeczysta Władczyni, mocą modlitwy Twojej, o
Nieskalana! Daj zbawcze uleczenie i Władcy bojaźń przeczystą.

Ty jesteś moim oświeceniem, Ty jesteś moim zbawieniem i radością,
Ty jesteś moją obrończynią, Ty jesteś moją chwałą i
pochwałą, nadzieją i zbawieniem moim, Nieskalana, Tobie z wiarą
kłaniam się i wołam do Ciebie, Nieskalana: Zbaw mnie,
nieszczęsnego sługę Twego, i wyrwij mnie z wrót otchłani.

Chwała. Wybaw mnie, Czysta, która Zbawcę zrodziłaś szczodrego, i
ulituj się nad sługą Twoim, skieruj ku drogom pokuty, odpędź
zgorszenia Złego i wybaw mnie z jego polowań i z ognia wiecznego
wyrwij mnie, Nieskalana.

I teraz. W ciało wzięte z Ciebie Słowo przyodziało się,
Nieskalana, i wcieliwszy się żyło w świecie jako miłosierne
trwając takim samym, jak przed wcieleniem, i mocą Bożą zrzuciło
od dawna wszystkich dręczącego.

Także: Zaprawdę godne to jest, i pokłon. Trisagion. Po: Ojcze nasz,
troparion, ciąg dalszy jak zwykle i rozesłanie.

W PIĄTEK RANO,

po pierwszej recytacji Psałterza katyzmy poetyckie ku czci krzyża,
ton 4:

Odkupiłeś nas z przekleństwa prawa najczcigodniejszą Krwią
swoją, przygwożdżony do krzyża i włócznią przebity, stałeś
się dla ludzi źródłem nieśmiertelności, Zbawicielu nasz, chwała
Tobie.

Stichos: Wywyższajcie Pana Boga naszego i kłaniajcie się
podnóżkowi nóg jego, albowiem jest święty.

Żydzi przygwoździli Ciebie, Zbawco, do krzyża, którym z pogan
wezwałeś nas, Chryste Boże nasz, rozpostarłeś dłonie na nim z
woli Twojej, przyjąłeś przebicie włócznią boku dla mnóstwa
zmiłowań Twoich, jedyny Przyjacielu człowieka.

Chwała, i teraz. Stauroteotokion: Dziewico nieskalana, Matko
Chrystusa Boga, oręż przeniknął Twoją najświętszą duszę, gdy
krzyżowanego widziałaś dobrowolnie Syna i Boga naszego, do którego
nie przestawaj się modlić, błogosławiona, aby dał nam
odpuszczenie grzechów.

Po drugiej recytacji Psałterza katyzmy poetyckie, ton 4:

Szybko uprzedź, zanim zostaniemy zniewoleni przez wrogów
bluźniących Tobie i napełniających nas niepokojem, Chryste Boże
nasz, zniszcz krzyżem Twoim walczących z nami, aby zrozumieli, co
może wiara prawosławnych, dla modlitw Bogurodzicy, jedyny
Przyjacielu człowieka.

Stichos: Bóg nasz, Król nasz przed wiekami uczynił zbawienie
pośrodku ziemi.

Gdy zraniono Tobie, Władco, włócznią Boży bok, do końca osłabł
oręż niewidzialnego wroga i ustała wszelka przemoc jego złości,
przeto kłaniamy się Twoim zbawczym cierpieniom, sławiąc Bożą
Opatrzność Twoją.

Stichos: Przedziwny jest Bóg w świętych swoich, Bóg Izraela.

Dzisiaj anielskie zastępy przyszły wspominać cierpiętników,
wiernych myśli oświecić i świat rozjaśnić łaską, przeto ze
względu na nich ubłagany bądź i daj nam wielkie miłosierdzie.

Chwała, i teraz. Stauroteotokion: Gdy ujrzała Ciebie podniesionego
na krzyżu przeczysta Matka Twoja, Słowo Boże, macierzyńsko
płacząc wołała: Cóż to za nowy i budzący bojaźń cud, Synu
mój? Jakże Życie wszystkich kosztuje śmierci, chcąc ożywić
zmarłych jako miłosierny?

Po trzeciej recytacji Psałterza katyzmy poetyckie, ton 4:

Krzyż i śmierć za nas z niezmierzonego miłosierdzia dobrowolnie
przecierpiałeś, Dobry, i sąd niesprawiedliwy, aby z osądzenia i
dawnej klątwy wszystkich wyzwolić, którzy przez oszustwo popadli w
zniszczalność, przeto kłaniamy się Twemu ukrzyżowaniu, Słowo.

Na drzewie widząc Ciebie powieszonego, Słońce Sprawiedliwości,
Chryste, słońce omroczyło światłość, stworzenie zatrzęsło
się i martwi jak ze snu szybko powstali z grobów, Słowo,
wysławiając Boże panowanie chwały Twojej.

Chwała, i teraz. Stauroteotokion: Nieskalana Matka Twoja, Chryste,
gdy ujrzała na krzyżu Ciebie podnoszonego, łkając macierzyńsko
tak mówiła: Cóż to za nowy i przedziwny cud, Synu mój? Jakże to
Ciebie nieprawych zgromadzenie do krzyża przygwoździło, Życie
wszystkich, Światłości moja najsłodsza?

Kanon ku czci czcigodnego i życiodajnego krzyża,

mający akrostych: Chrystus przygwożdżony do krzyża niszczy
oszustwo. Poemat Józefa. Ton 4.

Pieśń 1

Hirmos: Otworzę me usta i napełnię się duchem, i słowo powiem
Królowej Matce, i świetliście zatryumfuję, i ciesząc się
wyśpiewam wszystkie Twoje cuda.

Na krzyżu rozpostarłeś Boże dłonie, wielce cierpliwy, i ginący
świat wezwałeś do poznania panowania Twego, Szczodry, przeto
wielbimy łaskawość Twoją.

Węża podniósł Mojżesz, przedstawiając Boże Twoje ukrzyżowanie,
Słowo niemające początku, przez które upadnie jadowity wąż,
będący przyczyną upadku Adama.

Męczennikom: W światłości świętych teraz męczennicy stali się
godni życia, przyjąwszy niezachwiane królestwo, jak powiedział
Paweł, i Chwały Chrystusowej jesteście współuczestnikami.

Męczennikom: Falami podnoszonymi nie do zniesienia mąk waszych
niepogrążony został statek, męczennicy, bowiem sterowany przez
wszystkich Króla dobił do spokojnej przystani.

Teotokion: Oręż, jak rzekł Symeon, serce Twoje przeszedł, gdy
widziałaś Chrystusa krzyżowanego, Dziewico Władczyni, i jedynego
przebijanego włócznią, przeto łkając boleści przecierpiałaś.

Inny kanon do Najświętszej Bogurodzicy. Ton 4.

Pieśń 1

Hirmos ten sam.

Ty jedyna jesteś wspomożeniem, ucieczką i obroną sług Twoich,
Bogurodzico czysta, przeto przypadając wołamy do Ciebie: Wybaw nas,
Władczyni, miłosierdziem Twoim.

Oświeć skalane serce moje, Władczyni, która zrodziłaś
najświętsze Słowo, będąc bardziej świętą od wszystkich
wyższych mocy, Dziewico nieskalana.

Wezwaniem upadłych jesteś i stojących umocnieniem, Nieskalana,
przeto modlę się do Ciebie: Mój rozum upadły przez grzech popraw,
Władczyni, abym sławił Ciebie.

Mnie, martwego przez nieszczęścia i leżącego bez ruchu, podaj
rękę pomocy Twojej i podnieś oraz napełnionego Bożą radością
okaż mnie, Bogurodzico.

Pieśń 3

Hirmos: Twoich pieśniarzy, Bogurodzico, żywe i nieskalane źródło,
w chór zgromadziwszy, duchowo umocnij, w boskiej chwale Twej,
wieńców chwały uczyń godnymi.

Jak owcę na zabicie prowadzili Ciebie, Chryste, ludzie nieprawi,
będącego Barankiem Bożym i pragnącego wybawić owieczki od
okrutnego wilka, które z przyjaźni do człowieka umiłowałeś.

Stanąłeś przed sędzią niesprawiedliwie sądzącym, sądzący
sprawiedliwie całą ziemię i przecierpiałeś policzkowanie, Panie,
chcąc wyzwolić mnie zniewolonego przez fałszywego władcę świata.

Męczennikom: Cierpiąc niesprawiedliwie, święci, nieprawych wrogów
zawstydziliście i dobrowolnie zabijani za wszystkich pokonaliście
węża będącego przyczyną śmierci.

Męczennikom: Od ziemi wznieśliście się ku sławieniu Boga,
przyszliście cierpiąc, święci męczennicy, i z niematerialnymi
zastępami materialni zjednoczyliście się, napełnieni
niewypowiedzianą radością.

Teotokion: Z Ciebie, Dziewico, objawiło się zaiste odnowienie Ewy,
Bóg zrodzony w ciele i na krzyżu podnoszony, zrzucający biesy,
Łaski Pełna Bogurodzico czysta.

Inny kanon.

Hirmos ten sam.

Zlituj się, Przeczysta Dziewico, nade mną w otchłani życiowej
okropnie zatapianym i skieruj ku cichej przystani zbawienia, Ciebie
bowiem zdobyłem jako jedyną Nadzieję.

Rozpędź ciemność mego rozumu, Bogurodzico, światłością
będącą w Tobie jako dobrej i modlę się: Wzory pokuty umocnij jako
szczodra i wielce miłościwa, abym zbawiony wielbił Ciebie.

Kropieniem miłosierdzia Twego, Dziewico przez Boga otoczona
radością, wygaś węgle moich żądz i wygasły świecznik serca
mego rozpal, Złoty Świeczniku, Nieskalana.

Bolejącą okropnie przez żądzę nieszczęsną moją duszę jako
miłosierna nawiedź, Bogurodzico, i wybaw mnie modlitwami Twoimi,
abym otrzymawszy lepszy żywot wielbił Ciebie.

Pieśń 4

Hirmos: Prorok Habakuk widząc niewypowiedziany zamysł Boga, Twoje
wcielenie, o Najwyższy, zawołał: Chwała mocy Twojej, Panie!

Aby wypuścić mnie z więzów grzechu, Przyjacielu człowieka, z
Twojej woli związany zostałeś i na krzyżu umarłeś jak złodziej:
Chwała wielkiej łaskawości Twojej.

Rany przecierpiałeś, Słowo Boże, i haniebną śmierć, wyzwalając
ze śmierci wspólnotę ludzi zabitą przez żądze: Chwała wielkiej
łaskawości Twojej.

Męczennikom: Pragnąc radości Boże odziedziczyć w Duchu Świętym,
radosną duszą rany przecierpieliście i śmierć, męczennicy,
zraniwszy Złego.

Męczennikom: Mając odcinane ręce i głowy, języki odcinane,
błogosławieni, i oczy pozbawiane światłości oraz mając
odrąbywane członki, pozostaliście nieodcięci od Boga.

Teotokion: Rozdarty został rękopis Adama, gdy włócznią przebito
Ciebie, Władco! – Bogurodzica wołała stojąc przy krzyżu, Panie,
i boleściwie wykrzykując.

Inny kanon.

Hirmos ten sam.

Nieskalana Matko Boża, rozpal mi zorzę pokuty, rozbij mrok
nieszczęsnej mojej duszy i odpędź złe zamysły serca mego,
Dziewico.

Ty, która łaskawego i miłosiernego Władcę zrodziłaś, Przeczysta
Dziewico Matko, jako dobra módl się za nami zawsze do Niego, aby
wybawił nas od Obcego.

Do Ciebie, oczyszczenie wszystkich ludzi, z wiarą modlę się i
proszę, błogosławiona: Uczyń dla mnie miłosiernym Sędziego i
Syna Twego, abym sławiąc wielbił Ciebie.

Mając Ciebie, Przeczysta, za obrończynię, nigdy nie lękam się
nikogo lub też przerażam: Któż chcąc przynieść zło słudze
Twemu nie ulęknie się?

Pieśń 5

Hirmos: Ulękło się wszystko Bożej Chwały Twojej, Ty bowiem
nieznająca małżeństwa Dziewico nosiłaś w łonie nad wszystkimi
Boga i zrodziłaś Przedwiecznego Syna, dającego pokój wszystkim
opiewającym Ciebie.

Widząc Ciebie, Słońce, na krzyżu rozciągniętego, słońce
skryło promienie, nie mogąc jaśnieć, gdy Ty, Zbawco, zaszedłeś i
oświeciłeś śpiących w nocy oszustwa, kłaniających się
panowaniu Twemu.

Krzyżowany z miłosierdzia Panie i zbawiający mnie, zakosztowałeś
octu i żółci, wybawiając nas z zakosztowania rozkoszy jako Dobry,
przez które zostaliśmy oszukani i poddaliśmy się zniszczeniu.

Męczennikom: Zniszczyliście zimę oszustwa ciepłem Ducha, Boży
męczennicy, i ku wiośnie pokoju radując się doszliście razem,
pomagając wszystkim będącym w kłopotach.

Męczennikom: Obłokami Bożej krwi ziemię całą napoiliście,
wysuszając potoki bezbożności, święci męczennicy, przeto nad
wodami życia teraz weselicie się, za wszystkich modląc się.

Teotokion: Widząc na krzyżu podniesionego Syna zrodzonego ciałem,
przez Boga otoczona radością, płaczem napełniłaś się i wielkiej
cierpliwości Jego dziwiłaś się zaiste, przeto wielbiłaś Jego
uniżenie.

Inny kanon.

Hirmos ten sam.

Umarły przez żądze i skalanie, Nieskalana, przybiegam do Twoich
zmiłowań i do gorącej przybiegam Twojej opieki, Władczyni, i
pomocy: Ty jedyna, która zrodziłaś Życie, ożyw serce moje.

Oświeć omroczone moje serce, Przeczysta, która zrodziłaś Dawcę
Światłości, Boga zarazem i człowieka, którego jako Matka
ubłagaj, aby dał mi wybawienie, Pani, przed strasznym dniem.

Ulecz skruszenie mego rozumu, Nieskalana, uzdrów żądze duszy mojej
i rozpędź ciemność zniechęcenia, abym chwaląc Ciebie śpiewał
Tobie zawsze błogosławionej, Bogurodzico przez wszystkich sławiona.

Zrzuć wrogów moich knowania, Władczyni, Ciebie bowiem jedyną mam
jako Orędowniczkę, Nadzieję i Obronę mocną, Ty mnie zachowaj,
Czysta, wybawiając z wszelkich ich ataków.

Pieśń 6

Hirmos: Sprawując to Boże i najczcigodniejsze święto Bogurodzicy,
mądrzy w Bogu przyjdźcie, zaklaszczmy w dłonie sławiąc zrodzonego
z Niej Boga.

Cierpieniami, jakie przecierpiałeś krzyżowany, cierpienia
ludzkości powstrzymałeś i wszystkich przeprowadzasz do życia bez
bólów, łaskawy Panie.

Kryją się promienie słońca, rozdziera się zasłona świątyni,
ziemia trzęsie się, kamienie rozpadają się ze strachu, nie mogąc
patrzeć na Stwórcę na krzyżu.

Męczennikom: Zabity został wąż przez cierpienia zabijanych,
widząc Bożych męczenników zaprawdę dziedziczących życie wieczne
Bożą łaską.

Męczennikom: Liczne męki przecierpieliście, liczne też
otrzymaliście korony, niezliczone mnóstwo męczenników zawsze
żywych, przeto odpędźcie mnóstwo mego zła.

Teotokion: Bądź mi przystanią, Nieskalana, pływającemu w
otchłani okropieństwa, która całe nieszczęsne stworzenie
wybawiłaś zrodzeniem Twoim, Bogurodzico.

Inny kanon.

Hirmos: Prorok Jonasz przedstawiając pogrzeb na trzy dni zawołał w
wielorybie modląc się: Wybaw mnie ze zniszczenia, Jedyny Królu
Mocy.

Zapal mi zorze pokuty, Władczyni, i rozpędź obłoki moich złych
zamysłów, Obłoku Słońca Sprawiedliwości, zawsze Dziewico.

Utul żądz moich okrutną falę i ukróć burzę złych zamysłów,
będąc wielką przystanią atakowanych przez burze, zawsze Dziewico.

Napój mnie napojem rozrzewnienia, Władczyni, dając mi teraz rzeki
łez, którymi wygaszę płomień wieczny, jedyna opiewana przez
wszystkich.

Wyznając złości moich szalejącą głębię, która zaprawdę
zrodziłaś otchłań łaskawości, skieruj mnie ku przystani Bożej
woli.

Pieśń 7

Hirmos: Nie zechcieli adorować stworzeń w miejsce Stwórcy,
przyjaciele Boga, lecz mężnie pokonawszy groźny ogień, śpiewali
pełni radości: Chwalebny ojców Boże i Panie, błogosławiony
jesteś!

Zwyciężony został przeciwnik i upadł przedziwnym upadkiem, gdy
zostałeś podniesiony na drzewie, Chryste, i zbawiony został
poprzednio osądzony, wołając do Niego: Ojców Panie i Boże,
błogosławiony jesteś.

Mnie, uśmierconego przez drzewo, ożywiłeś zmarły na drzewie
Chryste, i Bożymi ranami Twoimi strupy serca mego uleczyłeś:
Wysławiany Ojców Panie i Boże, błogosławiony jesteś.

Męczennikom: Przyjąwszy dar uleczania, leczycie choroby i biesy
odpędzacie od ludzi mocą duchową, uleczcie żądze serca mego
waszymi modlitwami, niezwyciężeni męczennicy.

Męczennikom: Przeciwnik podjąwszy zatapianie zginął ze swymi
zastępami w krwi waszej, wy zaś godni chwały wszelakiej męczennicy
radując się śpiewacie: Ojców Panie i Boże, błogosławiony
jesteś.

Teotokion: Okazałaś się, Przeczysta, Oblubienica nieskalaną,
pałacem Stwórcy, ziemią nieuprawianą, tronem ognistym, przeto
wołamy do Ciebie: Raduj się, przeczysta Władczyni, która ludzi
przebóstwiłaśBożym Twoim zrodzeniem.

Inny kanon.

Hirmos: Ty, który wybawiłeś w ogniu Abrahamowe Twoje dzieci i
zabiłeś Chaldejczyków, aby sprawiedliwość sprawiedliwie
pochwycić, wysławiany Panie Boże ojców naszych, błogosławiony
jesteś.

Z wielką miłością przybiegam pod świętą Twoją opiekę, nie
odrzucaj mnie na próżno, lecz daj mi, Przeczysta, odpuszczenie
grzechów i zbaw mnie, aby widząc to wrogowie moi zawstydzili się.

Nie ulęknę się zła, Ty bowiem ze mną jesteś, Dziewico, pokonam
wrogów, którzy bezlitośnie mnie prześladują i zwyciężę mocą
Twoją umacniany, Mario Bogurodzico.

Zawsze moc masz, bowiem zrodziłaś Władcę, wyzwól mnie z władzy
rozkoszy i żądz, abym śpiewał radując się: Raduj się, tronie
Najwyższego, błogosławiona.

Ciebie jedyną opiekunkę mam na ziemi Twój sługa i pomoc zaiste
zbawczą i mocną, Przeczysta, wysławiana przez Boga i do Ciebie
przybiegam, wybaw mnie z sieci łowców, Bogurodzico.

Pieśń 8

Hirmos: Pobożne dzieci w ognistym piecu zostały zbawione przez
zrodzenie Bogurodzicy, wtedy zwiastowane przez obraz, a teraz
spełnione. Ono to podnosi wszystkich śpiewających: Wszystkie
dzieła Pańskie, śpiewajcie Panu i wywyższajcie Go na wieki.

Rozwiązujesz mnie z okropnych więzów, Przedwieczny będący w
czasie, związanym zaś byłeś dobrowolnie, pełnego pychy więzami
nierozerwalnymi związałeś, Władco, i zbawiasz mnie krzyżem oraz
cierpieniem, przeto błogosławię Ciebie, Chryste, na wieki.

Dobrowolnie zostałeś podniesiony na drzewie i całe stworzenie
podniosłeś, Słowo wysławiane, niemające początku i niewidzialne,
który księstwa i władze ciemności cierpieniem Twoim
zdemaskowałeś, Chryste, przeto Tobie śpiewamy na wszystkie wieki.

Męczennikom: Wsiedliście na krew swoją jak na rydwan, męczennicy
przepiękni, i zostaliście zabrani do nadprzyrodzonych przybytków,
od Chrystusa przyjmując godne honory i Panu śpiewacie, wzywając i
wywyższając Go na wieki.

Męczennikom: Na drzewa podnoszeni i w jamy wrzucani, zwierzętom
wydawani, w ogień i wodę rzucani, cierpiętnicy męczennicy,
radując się śpiewali: Panu śpiewajcie i wywyższajcie Go na wieki.

Teotokion: Widząc zmarłego na drzewie Chrystusa, który wszystkim
daje odwagę Bożą i zbawczą, Matka nieskalana wykrzykując
płakała i wzywała: Cóż to za nowy cud? Ożywiający wszystko sam
pragnie umrzeć!

Inny kanon.

Hirmos ten sam.

W nierządzie życie spędziłem i wszelką nieczystość uczyniwszy
drżę przed Sędzią, drżę przed badaniem, drżę przed wyrokiem
osądzenia mego, Czysta, która zrodziłaś Sędziego, oręduj wtedy
za mną i wybaw mnie z nieszczęść.

Na Ciebie złożyłem całą nadzieję zbawienia mego, Matko Boża
nieznająca małżeństwa, i Ciebie na pomoc zawsze przyzywam: Wybaw
mnie ze smutków i pokus wroga, rozwiąż więzy mego zła i wyrwij
mnie z wiecznej ciemności.

W godzinie końca mego wyrwij mnie z ręki biesowskiej, Dziewico, z
osądu i wyroku oraz strasznego badania i gorzkich ceł, okrutnego
księcia i wiecznego osądzenia, Matko Boża.

Zachowaj sługę Twego, Dziewico, przed ciągłymi atakami Obcego,
Ciebie bowiem mam, Władczyni, jako opiekę i wspomożenie, ucieczkę
i umocnienie, ze względu na Ciebie oczekuję wybawienia z sieci
wroga, jedyna Orędowniczko rodzaju ludzkiego.

Także śpiewamy Pieśń Bogurodzicy: Uwielbia dusza moja Pana.

Pieśń 9

Hirmos: Każdy powstały z ziemi niech się rozraduje duchem
oświecany, niech tryumfuje bezcielesnych rozumów natura, wielbiąc
święty tryumf Bogurodzicy, i niech woła: Raduj się,
błogosławiona Bogurodzico, czysta zawsze Dziewico.

Stojąc sądzony, Przyjacielu człowieka, który będziesz sądził
wszystko, koroną cierniową dobrowolnie zostałeś zraniony, Zbawco
ze swej woli, nieposłuszeństwa ciernie wyrywając z korzeniami,
Chryste, wszystkim zaś dając poznanie Twojej łaskawości.

O, jakże ludzie nieprawi, zawiścią omroczeni, Ciebie sprawiedliwego
i nieskalanego, Dawco Światłości, wydali na krzyż? Widząc Twoje
cierpienie słońce omroczyło się i zasłona świątyni rozdarła
się, zachwiały się fundamenty ziemi.

Męczennikom: Podobni do cierpień Chrystusowych byliście, święci
męczennicy, dziedzice królestwa i światłości, przeto oświećcie
waszych śpiewaków, mądrzy, wyzwalając ich z mroku grzechu i
różnorakich kłopotów.

Męczennikom: Zamieszkaliście w samych niebiosach, mądrzy,
przyjmując wieczną Chwałę i promieniami świętymi przebóstwiani,
wspomnijcie wszystkich nas, czczących z wiarą świętą i czcigodną
pamięć waszą, zawsze chwalebni.

Teotokion: Oświeć, Czysta, z miłością śpiewających i
uwielbiających Ciebie, rozpędź ciemność naszych żądz, Dziewico,
ukróć burzę i zgorszenia Złego odrzuć, modlitwami Twoimi.

Inny kanon.

Hirmos ten sam.

Raduj się, która radość zrodziłaś, Przeczysta, będącym na
ziemi. Raduj się, zbawcza przystani i opieko przybiegających do
Ciebie. Raduj się, drabino czcigodna, podnosząca umarłych. Raduj
się, błogosławiona Bogurodzico, nadziejo dusz naszych.

Zniszcz pastwisko grzechu mego, skalanej mojej duszy i ciała, przez
Boga otoczona radością przeczysta Władczyni, możną Twoją
modlitwą, o Nieskalana, uleczenie dając zbawcze, Władcy bojaźń
Bożą.

Ty jesteś moim oświeceniem, Ty jesteś moim wybawieniem i
radością, Ty jesteś moją opieką, Ty moją chwałą i pochwałą,
i nadzieją zbawienia mego jesteś, Nieskalana, Tobie kłaniam się z
wiarą i wołam do Ciebie: Wybaw mnie, nieszczęsnego sługę Twego, i
z bram otchłani wyrwij mnie.

Wybaw mnie, Czysta, która Zbawcę zrodziłaś i najszczodrobliwego,
ulituj się nade mną, sługą Twoim, i skieruj ku drodze pokuty,
odpędź zgorszenia Złego i wybaw mnie z jego polowań oraz z ognia
wiecznego wyrwij mnie, Nieskalana.

Także: Zaprawdę godne to jest, ektenia, fotagogikon i zwykłe
psalmy.

Na stichownie stichery, ton 4:

Krzyż Twój niech będzie nam murem, Jezusie Zbawco nasz, innej
bowiem nadziei wierni nie mamy, poza Tobą na nim przygwożdżonym i
dającym nam wielkie miłosierdzie.

Stichos: Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich.

Dałeś znak lękającym się Ciebie, Panie, krzyż Twój czcigodny,
którym zawstydziłeś książąt ciemności i władze, i
wyprowadziłeś nas do pierwotnej szczęśliwości, przeto Twoją
pełną przyjaźni do człowieka Opatrzność sławimy, Jezusie
wszechmocny, Zbawco dusz naszych.

Stichos: Niech będzie światłość Pana Boga naszego nad nami, i
dzieło rąk naszych udoskonal w nas, i dzieło rąk naszych umocnij.

Męczennikom: Któż się nie ulęknie widząc wasze dobre boje,
święci męczennicy, którymi walczyliście? Jakże będąc w ciele
zwyciężyliście bezcielesnego wroga? Chrystusa wyznaliście i
uzbroiliście się w krzyż! Przeto okazaliście się godnymi
przepędzania biesów i zwalczania barbarzyńców, nieustannie modląc
się o zbawienie dusz naszych.

Chwała, i teraz. Stauroteotokion:

Prosomion: Jako mężni.

Gdy do krzyża przygwożdżonego ujrzała Ciebie, Panie, Owieczka i
Matka Twoja, dziwiła się: Cóż widzę – wołała – Synu
upragniony? Tak odpłaca Tobie niepokorne zgromadzenie nieprawe,
które rozkoszowało się wieloma Twoimi cudami? Chwała
niewypowiedzianemu uniżeniu Twemu, Władco.

Także: Dobrze jest wyznawać. Trisagion. Po: Ojcze nasz, troparion,
ektenie, pierwsza godzina jak zwykle i rozesłanie.

W piątek na Liturgii Błogosławieństwa. Ton 4:

Stichos: Błogosławieni czyniący pokój, albowiem oni synami Bożymi
będą nazwani.

Przez drzewo Adam został wyrzucony z raju, zaś przez drzewo krzyża
łotr zamieszkał w raju, pierwszy bowiem skosztowawszy odrzucił
przykazanie Stwórcy, a drugi, współukrzyżowany, wyznał ukrytego
Boga: Wspomnij mnie w królestwie Twoim.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Widząc Ciebie na krzyżu rozpostartego, jedyny wielce cierpliwy, moce
niebieskie nie pojmując z drżeniem dziwiły się, ziemia zatrzęsła
się i zgasła jasność świateł, gdy niesprawiedliwie skazano
Ciebie, Przyjacielu człowieka, osądzony dawno temu Adam został
usprawiedliwiony, wysławiam Twoją łaskawość.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Na miejscu czaszki podniesiony wrażą głowę skruszyłeś, na
drzewie umarłszy ożywiłeś zmarłych przez owoc drzewa, Władco, i
okazałeś ich mieszkańcami raju, nieustannie sławiącymi Twoją
łaskawość i wołających: Wspomnij nas, w królestwie Twoim.

Stichos: Radujcie się i weselcie, albowiem zapłata wasza obfita jest
w niebiosach.

Męczennikom: Jako oręż święci męczennicy wzięli krzyż i
odważnie wyszli naprzeciw uzbrojonych wrażych zamysłów i zgubili
ich, zostaliście ozdobieni niezniszczalnymi koronami i otrzymaliście
chwałę z wysoka, radując się, godni błogosławieni, przeto z
wiarą was wielbimy.

Chwała. Triadikon: Aby jawnie okazać Twoją łaskawość dla nas,
Zbawco, przygwożdżony zostałeś na krzyżu, z Ojcem zjednoczony i
Duchem. Przecierpiałeś gąbkę i trzcinę, wyszydzenie i rany,
pragnąc wybawić z ognia wiecznego wołających: Wspomnij nas,
Zbawco, w królestwie Twoim.

I teraz. Nigdzie nie do pomieszania, nieograniczony żadnym miejscem
wcielił się w święte łono Twoje, Bogurodzico przeczysta
Władczyni, i na drzewie powieszony życie jawnie wytoczyłeś
światu, Jego to ubłagaj, aby umartwił mędrkowania ciała naszego i
zbawił wszystkich jako Przyjaciel człowieka.

