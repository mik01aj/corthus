W poniedziałek piątego tygodnia postu na jutrzni,

triadikony wypadającego tonu.

Po pierwszej recytacji Psałterza śpiewamy dwie katyzmy poetyckie
Oktoechosu z teotokionami.

Po drugiej recytacji Psałterza katyzma kyr Józefa. Ton 3:

Prosomion: Gabriel zadziwił się pięknem Twego dziewictwa.

Nastał najpiękniejszy czas, zajaśniał godzien chwały dzień
wstrzemięźliwości, bracia, gorliwie oczyśćmy się, abyśmy czyści
zjawili się przed Stworzycielem i otrzymali Jego piękno, dla modlitw
Jego Rodzicielki, jedynej czystej Bogurodzicy.

Chwała, i teraz. Teotokion: Gabriel zadziwił się pięknem Twego
dziewictwa i wspaniałością Twojej czystości, wołając do Ciebie,
Bogurodzico: Jaką godną przyniosę Ci pochwałę? Jakże nazwę Ciebie?
Waham się i lękam, przeto jako posłaniec wołam do Ciebie: Raduj się,
Łaski Pełna.

Po trzeciej recytacji Psałterza katyzma poetycka kyr Teodora. Ton 7:

Prosomion: Panie, jesteśmy.

Panie, który pozwoliłeś nam uprzedzić dzisiejszy dzień, święty tydzień
świetliście jaśniejący i poprzedzający budzące bojaźń powstanie
Łazarza z martwych, pozwól Twoim sługom z bojaźnią Twoją przejść pole
bitwy postu, wszystko spełniając.

Teotokion: Jesteś czcigodniejszą od sławnych cherubinów, Dziewico, one
bowiem nie mogąc znieść mocy Bożej zakrywają oblicza skrzydłami,
pełniąc służbę, Ty zaś wcielone Słowo sama widziałaś i nosiłaś, do
którego nieustannie módl się za dusze nasze.

Kanon z Menei i trójpieśń kyr Józefa. Recytujemy pieśń biblijną. Ton
3:

Pieśń 1

Hirmos: Dawno temu z woli Bożej wody w jedno zebrawszy miejsce
rozdzielił morze dla ludu izraelskiego, oto Bóg nasz pełen chwały,
Jemu jednemu śpiewajmy, albowiem się wysławił.

Uprawiając nasze myśli Bożym pługiem postu, przynieśmy kłos dobrych
czynów, abyśmy nie pragnęli na wieki, rozkoszując się nieoczekiwaną
słodyczą i radując się.

Noszę w sobie wieloletnie żądze, omraczające moją nieszczęsną duszą,
przypadam więc ze skruszonym sercem do Twojej niezwyciężonej mocy,
Słowo Ojca niemającego początku, i modlę się: Ulituj się i zbaw mnie.

Dobry post karmi serca, namaszczając myśli miłe Bogu i wysuszając
otchłań żądz, obłokami rozrzewnienia oczyszcza tych, którzy z wiarą
przynoszą chwałę Wszechmogącemu.

Teotokion: Panno mająca wiele imion, raduj się, święta Dziewico,
Rodzicielko Boga Mario, chlubo wiernych, wybawienie z klątwy, drabino
niebieska, cudzie niedocieczony, krzewie niespalający się, ziemio
nieuprawiana.

Inny kanon kyr Teodora. Ton 7.

Hirmos: Śpiewamy Panu.

Pokłoniwszy się życiodajnemu drzewu, stąd idziemy drogą postu ku męce
Chrystusowej, radując się.

Idąc za Chrystusem wyrzeknijmy się świata i weźmy na ramię krzyż,
upodobniając się do Jego Bożych cierpień.

Chwała. Triadikon: W Trzech Osobach nadprzyrodzonemu jednemu Bóstwu
zaśpiewajmy wszyscy Ojcu i Synowi, i Świętemu Duchowi.

I teraz. Teotokion: Jezusa Zbawcę, którego zrodziłaś w niepojęty
sposób nie zaznawszy zniszczenia, Czysta, ubłagaj teraz za Twoimi
sługami.

Chwała Tobie, Boże nasz, chwała Tobie.

Gdy przyjdziesz w chwale z aniołami, sądzić wszystko, pozwól dać
Tobie, Chryste, dobre usprawiedliwienie.

Katabasja: Śpiewamy Panu zwycięską pieśń, który całą moc faraona
pogrążył w morzu, albowiem się wysławił.

Pieśń 8

Hirmos: Piec babiloński nie spalił dzieci, ani też ogień Bóstwa nie
zniszczył Dziewicy, przeto wraz z dziećmi zawołajmy, wierni:
Błogosławcie Pana dzieła Pańskie.

Obnażeni przez wredne oszustwa węża zbłądziliśmy rozumem na wszystkie
dni, do mojej rany dodając ranę, Zbawco, wołam więc do Ciebie: Lekarzu
chorych, nawróć i zbaw mnie.

Dawno temu poszczący Elizeusz wskrzesił dziecko Szunamitki, jawnie
umacniany Duchem, my zaś umarli przez rozkosz, zostaniemy ożywieni
przez życiodajny post.

Zbawiłeś, Panie, Przyjacielu człowieka, mieszkańców Niniwy, dawno temu
kajających się w płaczu i poście, jako łaskawy, nad nami zaś ulituj
się z Twego miłosierdzia, gdyż nie potrafimy wyznawać Ciebie czynami.

Teotokion: Najczystsza, która po zrodzeniu pozostałaś nienaruszoną,
wybaw ze zniszczenia Twoje sługi, Czysta, z wiarą śpiewające w
jednomyślności duszy: Błogosławcie Pana dzieła Pańskie.

Inny hirmos: Wspanialszego od cherubinów.

Mając z Bogiem twierdzę wstrzemięźliwości, wierni, dalszy ciąg
świętego pola bitwy przebiegnijmy jak młodzieńcy i otrzymamy korony.

Patrząc na bezpłodność mojej wielce chorującej duszy, bądź jeszcze
cierpliwym, Chryste, i nie porąb mnie jak drzewo oliwne, które
przekląłeś.

Błogosławimy Ojca i Syna, i Świętego Ducha, Pana.

Triadikon: Trójco jednej zasady i Trójhipostatyczna jedności, Ojcze,
Synu i Duchu, wybaw śpiewających Tobie z wszelkich pokus i nieszczęść.

I teraz. Teotokion: Raduj się, góro Boża. Raduj się, zawsze płonąca
świeco. Raduj się, nowe niebo. Raduj się, umyśle jaśniejący. Raduj
się, świątynio Pańska. Raduj się, wysławiana przez wszystkich.

Chwała Tobie, Boże nasz, chwała Tobie.

Myśląc, Chryste, o Twoim budzącym bojaźń badaniu przerażam się, drżę i
wołam: Mając niezmierzone miłosierdzie, zbaw mnie, nieszczęsnego.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Wspanialszego od cherubinów i cudowniejszego od serafinów,
Stwórcę świata, kapłani, słudzy i duchy sprawiedliwych, śpiewajcie,
błogosławcie i wywyższajcie Go na wieki.

Pieśń 9

Hirmos: Niezwykły i Boży cud, przez zamknięte drzwi Dziewicy jawnie
przechodzi Pan, bezcielesny w czasie wejścia i nagi w czasie wyjścia,
przyobleczony w ciało pozostawił zamknięte drzwi. Przeto Dziewicę jako
Bożą Matkę niewypowiedzianie wywyższamy.

Napełniwszy teraz kielich Bożego rozrzewnienia, jawnie postna łaska
wzywa wszystkich wiernych, wołając z weselem: Przyjdźcie, rozkoszujmy
się, odrzućmy pijaństwo żądz, aby osiągnąć przyszłą radość.

Bliski jest sąd, zważ duszo, zatroszcz się sumiennie i czyń dobrze,
zawsze zachowując siebie nieosądzonym, jeśli bowiem tutaj siebie
osądzamy, w żaden sposób nie zostaniemy tam osądzeni bez świadków,
gdzie sądzeni są winowajcy.

Księstwa, moce, trony, serafiny, panowania, władze i cherubini,
aniołowie i archaniołowie, módlcie się do Boga, abyśmy przeszli czas
postu czyniąc rzeczy przyjemne Bogu i otrzymali chwałę jako wierni
słudzy.

Teotokion: Z męczennikami, z prorokami, z wszystkimi sprawiedliwymi,
Chryste, zawsze przyjmuj Tę, która Ciebie zrodziła, błagającą za
sługami gniewającymi Ciebie, jedynego Przyjaciela człowieka, Władcę,
przed którym drżą zastępy niebieskie.

Inny hirmos: Ponad naturą.

Pomódlmy się, abyśmy płynąc przez łagodną żeglugę postu, osiągnęli
przystań cierpień Chrystusowych.

Pozazdrościwszy Kananejce wołam do Ciebie: Zmiłuj się nade mną, Synu
Dawida, Boże, i ulecz moją słabującą duszę, jak owej córkę.

Chwała. Triadikon: Natura Bóstwa, jedyna jedność i zarysy trzy,
trójbędące, zaśpiewajmy Ojcu i Synowi, i Duchowi.

I teraz. Teotokion: Ty, która poczęłaś w łonie niedoścignione Słowo i
bez nasienia zrodziłaś cieleśnie, módl się gorliwie do Niego o
zbawienie dusz naszych.

Chwała Tobie, Boże nasz, chwała Tobie.

Ty, który usprawiedliwiłeś celnika, oczyść mnie, wołającego: Bądź
miłosierny dla mnie grzesznego, Sędzio wszystkich, przebaczając moje
grzechy.

Katabasja: Ponad naturą Matkę i z natury Dziewicę, jedyną wśród
niewiast błogosławioną, wywyższajmy w pieśniach, wierni.

Do psalmów pochwalnych dodajemy isomelos. Ton 8:

Upodobniłem się do człowieka, który wpadł między zbójców, Władco
wszystkich, upadłem pod moimi grzechami i zostałem przez nie
niemiłosiernie zraniony, ale nie zostawiaj mnie nieuleczonego, Ty,
który nie przyszedłeś z Samarii, ale z przeczystej Dziewicy, Jezu,
zbawcze imię, zmiłuj się nade mną.

Męczennikom: Jakże was nazwiemy, święci? Czy cherubinami? W was bowiem
spoczął Chrystus. Czy serafinami? Nieustannie bowiem Go wysławiacie.
Czy aniołami? Ciała bowiem odrzuciliście. Czy mocami? Czynicie bowiem
cuda? Liczne są wasze imiona i wielkie dary, módlcie się o zbawienie
dusz naszych.

Chwała, i teraz. Teotokion: Moce niebios śpiewają Tobie, obdarzona
radością Matko nieznająca męża, i my sławimy niezbadane Twoje
zrodzenie, Bogurodzico, módl się o zbawienie dusz naszych.

Na szóstej godzinie troparion proroctwa. Ton 3:

Skoro nieprawości nasze powstały przeciwko nam, powstań Panie i pomóż
nam, Ty bowiem jesteś Ojcem naszym, poza Tobą innego nie znamy.

Prokimenon,, Psalm 83, ton 4: Ołtarze Twoje, Panie Mocy, Królu mój i
Boże mój. Stichos: Jak umiłowane są przybytki Twoje, Panie Mocy!

Czytanie Proroctwa Izajasza (37, 33-38, 6).

Tak mówi Pan o królu asyryjskim: „Nie wejdzie on do tego miasta ani
nie wypuści nań strzały, nie nastawi przeciw niemu tarczy ani nie
usypie wokół niego wału. Tą drogą, którą przybył, tą samą powróci, a
do miasta tego nie wejdzie. Tak mówi Pan. Obronię to miasto, aby
ocalić je przez wzgląd na Mnie i Dawida, sługę mego”. Wyszedł Anioł
Pański i zabił w obozie Asyryjczyków sto osiemdziesiąt pięć tysięcy. I
oto rano, gdy trzeba było wstawać, zaleziono ciała wszystkich
martwych. Sennacheryb więc, król Asyrii, zwinął obóz i odszedł, wrócił
się i pozostał w Niniwie. I zdarzyło się, że gdy się on modlił w
chramie Nisroka, swego bożka, synowie jego ojczystego, Adramelek i
Sereser, zabili go mieczami, a sami zbiegli do Armenii. Syn jego,
Asarhaddon, został w jego miejsce królem. W owych dniach Ezechiasz
zachorował śmiertelnie, i przyszedł do niego prorok Izajasz, syn
Amosa, i rzekł mu: „Tak mówi Pan: Rozporządź domem twoim, bo umrzesz i
nie będziesz żył”. Wtedy Ezechiasz odwrócił się do ściany i modlił się
do Pana, mówiąc: „Wspomnij, Panie, na to, że chodziłem przed Tobą i z
sercem wiernym czyniłem to, co miłe przed Tobą”. I płakał Ezechiasz
bardzo rzewnie. Wówczas Pan skierował do Izajasza słowo tej treści:
„Idź i powiedz Ezechiaszowi: Tak mówi Pan, Bóg Dawida, twego praojca:
Usłyszałem twoją modlitwę i widziałem twoje łzy. Dodaję do lat twego
życia jeszcze piętnaście lat. Wybawię ciebie i to miasto z ręki króla
asyryjskiego i obronię to miasto”.

Prokimenon, Psalm 84, ton 8: Okaż nam Panie, miłosierdzie Twoje i daj
nam zbawienie swoje. Stichos: Łaskawym się okazałeś, Panie, dla ziemi
Twojej, odmieniłeś niewolę Jakuba.

W poniedziałek piątego tygodnia postu wieczorem,

zamiast: Do Pana, recytujemy kolejną katyzmę Psałterza, czyli
dziesiątą.

Do: Panie, wołam do Ciebie, dodajemy sześć stichosów i śpiewamy trzy
isomelosy i trzy z Menei.

Stichery isomelosy trójpieśni kyr Józefa, ton 3:

Prosomion: Krzyż okazany.

Słowo Boże, dałoś nam czas postu, aby się nawrócić i być żywymi, a nie
zginąć, pozwól wszystkim dobrze Tobie czynić, z gorącym rozrzewnieniem
służyć Tobie, Chryste, jak owa mądra i czcigodna nierządnica, która
niegdyś wonnym olejkiem i wylaniem gorących łez otrzymała przebaczenie
grzechów.

Jak ślepy z serca wołam do Ciebie: „Synu Boży, oświeć oczy mego serca”
i jak wierna Kananejka wzywam do Ciebie: „Zmiłuj się nade mną,
Szczodry, albowiem mam duszę bieszącą się w rozkoszach, a po wyjściu z
ciemności żądz chcę pozostałe życie przejść w czystości, aby sławić
Twoją ogromną łaskawość.

Inna stichera kyr Teodora, ton 8:

Prosomion: Przez Boga wezwany męczennik.

Świetlista Boża łaska wstrzemięźliwości zajaśniała nam dzisiaj jaśniej
od słońca i oświeca nasze dusze, odpędzając obłoki grzesznych żądz.
Przeto wszyscy przybiegnijmy całując ją łagodnie i radując się ze
spełnienia Bożego pola bitwy postu umacniajmy się w weselu wołając do
Chrystusa: Uświęć, Dobry tych, którzy wiernie spełniają post.

Trzy stichery z Menei. Chwała, i teraz. Teotokion.

Prokimenon, Psalm 85, ton 4: Skieruj mnie, Panie, na drogę Twoją i
pójdę w prawdzie Twojej. Stichos: Nakłoń, Panie, ucho swe.

Czytanie Księgi Rodzaju (13, 12-18).

Abram pozostał w ziemi Kanaan, Lot zaś zamieszkał w mieście owej
okolicy i zamieszkał w Sodomie. Mieszkańcy Sodomy byli źli, gdyż
dopuszczali się ciężkich przewinień wobec Boga. Po odejściu Lota Pan
rzekł do Abrama: „Spójrz oczyma twoimi i rozejrzyj się z tego miejsca,
na którym teraz stoisz, na północ i na południe, na wschód i ku morzu.
Cały ten kraj, który widzisz, daję tobie i twemu potomstwu na zawsze.
Twoje zaś potomstwo uczynię liczne jak ziarnka piasku ziemi. Jeśli kto
może policzyć ziarnka piasku ziemi, policzy też twoje potomstwo. Wstań
i przejdź ten kraj wzdłuż i wszerz, albowiem dam go i potomstwu twemu
na wieku”. Abram wyruszył i przybył pod Hebron, gdzie był dąb Mamre.
Osiedliwszy się tam, zbudował ołtarz dla Pana.

Prokimenon, Psalm 86, ton 4: Pan umiłował bramy Syjonu bardziej niż
wszystkie namioty Jakuba. Stichos: Fundamenty jego w górach świętych.

Czytanie Księgi Przysłów (14, 27-15, 4).

Źródłem życia jest bojaźń Pańska, by sideł śmierci uniknąć. Chwała to
króla, gdy naród liczny, ubytek ludu jest zgubą władcy. Cierpliwy mąż
jest w rozwagę bogaty, a małoduszny ujawnia głupotę. Łagodny mąż jest
lekarzem serca, próchnieniem kości jest namiętność. Kto ciemięży
ubogiego, rozdrażnia jego Stwórcę, a czci Go ten, kto się nad biednym
lituje. Przez złość swoją runął niewierny, a mający nadzieję w Panu
swoją sprawiedliwością jest sprawiedliwy. W sercu męża rozumnego jest
mądrość, a w sercu głupców nie jest znana. Sprawiedliwość wywyższa
naród, a grzech pomniejsza narody. Rozsądnemu słudze król jest
przychylny, a gniew budzi sługa bezecny. Odpowiedź łagodna uśmierza
gniew, a słowo okrutne pobudza do gniewu. Z ust mądrych ludzi sączy
się dobra wieść, usta niemądrych głoszą zło. Na każdym miejscu patrzą
oczy Pańskie na dobrych i na złych. Drzewo życia jest uleczeniem
języka, kto je chroni napełni się Duchem.

Na stichownie isomelos, ton 7:

Jak wpadły między zbójców i poraniony, tak i ja wpadłem w moje grzechy
i zraniona jest dusza moja. Do kogóż przybiegnę się uleczyć, jak nie
do Ciebie, Lekarzu dusz i ciał? Wylej na mnie, Boże, wielkie Twoje
miłosierdzie.

Inny isomelos, ton 4:

Zgrzeszywszy w pierwszym przestępstwie, prowadzeni byliśmy od rozkoszy
rajskiej do życia niegodnego szacunku, bowiem pozbawiliśmy się przez
grzech potrzebnych cnót i sławnego życia, skoro wpadliśmy między
zbójców. Jesteśmy na poły martwi, zgrzeszyliśmy przeciwko Twoim
zbawczym naukom, ale prosimy Ciebie, który zjawiłeś się z Marii, i
beznamiętnie zbliżyłeś się do żądz, Władco: Przewiąż nasze rany,
będące skutkiem grzechu i wylej na nas Twoje niezmierzone
miłosierdzie, Twoją uleczającą troskę, jako Przyjaciel człowieka.

Męczennikom: Ty, który przyjąłeś cierpliwość świętych męczenników, i
od nas przyjmij śpiew, Przyjacielu człowieka, dając nam ich modlitwami
wielkie miłosierdzie.

Chwała, i teraz. Teotokion: Strzeż Twoje sługi przed wszelkimi
nieszczęściami, błogosławiona Bogurodzico, abyśmy sławili Ciebie,
nadzieję dusz naszych.

We wtorek piątego tygodnia postu na jutrzni triadikony,

także recytujemy katyzmy 11, 12 i 13. Po pierwszej recytacji Psałterza
mówimy dwie katyzmy poetyckie Oktoechosu z teotokionami.

Po drugiej recytacji Psałterza katyzma poetycka kyr Józefa, ton 3:

Prosomion: Bożej wiary.

Gorącą wiarą i wstrzemięźliwością spalmy żądze niewstrzemięźliwości i
uniknijmy przepaści grzechu, potokami łez wygaśmy wieczny płomień,
wołając: Najłaskawszy, zgrzeszyliśmy przed Tobą, oczyść, i daj nam
wielkie miłosierdzie.

Teotokion. Prosomion:

Byłaś Bożą arką Słowa, jedyna najczystsza Dziewico Matko, która
czystością przewyższyłaś aniołów, przeto mnie, który jestem prochem
nardziej od innych skalanym cielesnymi grzechami, oczyść Twoimi
modlitwami, Bożą wodą, dając wielkie miłosierdzie, Czysta.

Po trzeciej recytacji Psałterza katyzma poetycka kyr Teodora, ton 2:

Prosomion: Błogosławiona jesteś.

Wysławiamy łaskę najczcigodniejszego postu, przez który prorok Eliasz
znalazł ognisty rydwan, a Mojżesz otrzymał tablice, Daniel zaś cud
uczynił, Eliasz wskrzesił zmarłego, młodzieńcy ugasili ogień, i każdy,
kto jednoczy się z Bogiem. Przeto karmiąc się postem, zawołajmy:
Błogosławiony Chrystus Bóg nasz, który tak zechciał, chwała Tobie.

Chwała, i teraz. Teotokion:

Prosomion: Przeczystej.

Niezwyciężoną Twoją modlitwę zdobyłem w kłopotach, cudownie wybawiając
się od zasmucających mnie, będąc już bez nadziej, o Matko Boża! Zawsze
bowiem przybywasz na pomoc proszącym Ciebie z wiarą i uwalniasz
trzymanych w pokusie. Przeto dziękczynnie wołam do Ciebie: Władczyni,
przyjmij krótkie dziękczynienie, zawsze jesteś bowiem we wszystkim,
Dziewico, moją obroną.

Kanon z Menei i trójpieśń kyr Józefa. Recytujemy pieśń biblijną. Ton
3:

Pieśń 2

Hirmos: Zważ ziemio i niebo, i słuchaj słów moich, będę bowiem
opowiadał na ziemi Boże cuda.

Nieustannymi modlitwami, wstrzemięźliwością i kontemplacją uskrzydlmy
dusze ku Bożemu pragnieniu.

Uniknąwszy przepaści niewstrzemięźliwości, oświećmy się wszyscy
światłością wstrzemięźliwości w Duchu Bożym.

Solą Bożych cnót obłóżmy grzeszne gnicie duszy, przylgnąwszy do Boga.

Teotokion: Chrystus spoczął w Tobie jedynej błogosławionej, i wziął z
Ciebie swoje ciało.

Inny kanon. Ton 2.

Hirmos: Zważcie, ludzie.

Czysty post, modlitwy, łzy, pouczenia Boże i wszelki inny dobry czyn
przyłączywszy, przynieśmy teraz Władcy Chrystusowi.

Ewa została zwiedziona przez owoc, patrz więc, duszo moja, nie daj się
zwieść, jeśli wąż kiedyś radząc da tobie do spożycia owoce rozkoszy.

Chwała. Triadikon: Trzy jednej postaci sławię Osoby, Ojca, Syna i
Ducha, jedną władzę Bóstwa, królestwo wszystkich i Bóstwo.

I teraz. Teotokion: Twoje zrodzenie budzi bojaźń, Czysta, w Ciebie
bowiem wcielił się Bóg z Ojca bez początku rodzony, przez Ciebie w
czasach ostatecznych zrodzony bez męża.

Chwała Tobie, Boże nasz, chwała Tobie.

Cierpiącą na krwotok uleczyłeś, gdy dotknęła się Twoich frędzli,
Chryste mój, i mnie dotykającego z wiarą Twego miłosierdzia, ulecz z
żądzy.

Katabasja: Zważcie, ludzie, na znaki dzieł Bożych mojej mocy i z
zrozumcie z nich, że Ja jeden jestem Bogiem wszystkich.

Pieśń 8

Hirmos: Boga nieustannie sławionego na wysokościach przez aniołów,
niebiosa niebios, ziemia, góry i pagórki, głębina i cały rodzaj ludzki
w pieśniach jako Stwórcę i Wybawiciela błogosławcie Go i wywyższajcie
na wszystkie wieki.

W tajemnicy łowiąc Zły przez wszystkie dni szuka jak mnie pochwycić i
uczynić swoim pokarmem. Od jego złości wybaw mnie, Zbawco, który
Jonasza uratowałeś z wieloryba.

Oczyściwszy się przez post wejdźmy na górę cnót i wyraźnie usłyszmy,
co do nas mówi Bóg, głosi bowiem pokój i oświecenie, i uleczenie
duchowych ran.

Zawsze oślepiony grzesznym omroczeniem, nie mogę zrozumieć Twoich
cudów, Panie, przeto otwórz oczy mego serca, Jezu, Dawco Światłości.

Teotokion: Pokropieniem Twoich zmiłowań, zawsze nieskalana Dziewico,
obmyj skalanie pełnego żądz mego serca, dając mi potokami łez
oczyszczenie duszy.

Inny hirmos: Panu, który dawno temu.

Ogień nie gaśnie i robak nie umiera, przeto ulęknij się odrzucenia,
duszo moja, czyniąc dobrze Chrystusowi, abyś znalazła rozkosz tam,
gdzie dla wszystkich jest przygotowane mieszkanie.

Moją duszę, rozpalaną przez żądze, ulecz Twoim dotknięciem, Panie,
błagam Ciebie, jak teściową Piotra, aby nawróciwszy się pracowała dla
Ciebie, wyznając na wszystkie wieki.

Błogosławimy Ojca i Syna, i Świętego Ducha, Pana.

Triadikon: Zawsze będącemu i niemającemu początku Ojcu zaśpiewajmy,
wierni, Synowi równie niemającemu początku i Duchowi zajaśniałemu z
Ojca, jednoistotnym Osobom, będącym jedną wszechmocną zasadą i władzą.

I teraz. Teotokion: Mario, wybrana przez Boga, zaiste jesteś
oczyszczeniem wiernych, z Ciebie bowiem obficie wszystkim dawane jest
przebaczenie, nie przestawaj błagać Twego Syna i Pana za śpiewającymi
Tobie.

Chwała Tobie, Boże nasz, chwała Tobie.

Otwórz ogłuchłe uszy mojej duszy, Chryste, i rozjaśnij mój język, jak
dawno temu jąkającemu się i głuchemu, abym zważając na Twoje słowa
śpiewał i wysławiał Ciebie na wieki moim językiem.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Panu, który dawno temu zrosił dzieci hebrajskie w płomieniu
i sławnie spalił w nim Chalcejczyków, zaśpiewajmy mówiąc: Błogosławcie
i wywyższajcie Go na wieki.

Pieśń 9

Hirmos: Ciebie, krzew gorejący i świętą Dziewicę, Matkę Światłości i
Bogurodzicę, nadzieję nas wszystkich uwielbiamy.

Płomienie ognia niegasnącego utrzymując w rozumie gorącą myślą,
przystąpmy teraz do ognia pokuty, spalając żądze.

Dawno temu rozpalone słowo, wychodzące z poszczących ust, w sposób
godny naśladowania zmieniało naturę, co naśladuj, duszo, i dobrze żyj.

Myśląc o budzącym bojaźń Sądzie, nieszczęsna duszo moja, przygotuj
twoje drogi ku spełnianiu zawsze pragnień Zbawiciela.

Teotokion: Oświeć, Czysta, która zrodziłaś Światłość, moją duszę
omroczoną czernią rozkoszy, abym z miłością i wiarą zawsze wywyższał
Ciebie.

Inny hirmos: W nadprzyrodzony sposób.

Wszystkie członki naszego ciała przedstaw Chrystusowi jako narzędzia
sprawiedliwości: ręce, mówię, podniósłszy bez gniewu i mędrkowania.

Ty, który niegdyś stanąłeś przed uczniami w łodzi, powstrzymaj moje
szalejące morze, Chryste, i wycisz fale moich myśli.

Chwała. Triadikon: Kłaniam się jednej naturze, opiewam trzy Osoby,
Jedynego Boga wszystkich, Ojca i Syna, i Świętego Ducha, zawsze będącą
zasadę.

I teraz. Teotokion: Jako czysta rodzisz Dziecię, karmisz mlekiem jako
Dziewica, jak spełniasz obie te rzeczy rodząc jako Dziewica? Bóg to
uczynił, nie pytaj mnie, „jak”.

Chwała Tobie, Boże nasz, chwała Tobie.

Ulecz mnie skalanego duszą, Chryste mój, ze zbójeckich żądz, wylewając
Twoje miłosierdzie, jak temu, który wpadł w ręce zbójców.

Katabasja: W nadprzyrodzony sposób cieleśnie poczęłaś w łonie z Ojca
poza czasem zajaśniałe Słowo, przeto w niemilknących pieśniach
wywyższamy Ciebie.

Fotagogikon tonu.

Do psalmów pochwalnych dodajemy isomelos dnia, ton 7:

Nawiedź, Panie, moją zranioną i pokorną duszę, Lekarzu chorych i
spokojna przystani zrozpaczonych, Ty bowiem jesteś Zbawicielem świata,
który przyszedł, aby ze zniszczenia podnieść upadłego, podnieś i mnie
z wielkiego Twego miłosierdzia, przypadającego do Ciebie.

Męczennikom: Pośrodku sądu przestępców prawa cierpiętnicy wołali
radując się: Panie, chwała Tobie.

Chwała, i teraz. Teotokion: Śpiewamy Tobie, najczystsza Bogurodzico, i
sławimy Boga Słowo, któregoś zrodziła, wołając: Chwała Tobie.

Na pierwszej godzinie recytujemy 14 katyzmę Psałterza. Na trzeciej
godzinie 15 katyzmę, a na szóstej godzinie 16 katyzmę.

Na szóstej godzinie troparion proroctwa, ton 3:

Wspomożycielem naszym Bóg Jakuba i obrońcą jest w dniu smutku.

Prokimenon, Psalm 87, ton 6: Jestem ubogi i w trudach od młodości
mojej. Stichos: Panie, Boże zbawienia mego, w dzień wołam i w nocy
przed Tobą.

Czytanie Proroctwa Izajasza (40, 18-31).

Tak mówi Pan: Do kogóż to przyrównaliście Boga i jaki obraz
zastosowaliście do Niego? Czyż taki, co czyni rzeźbiarz w drzewie lub
który to a złotnik powleka go złotem lub uczyni posąg? Rzeźbiarz
wybiera sobie drzewo nie próchniejące i wtedy poszukuje jak wykonać
posąg, aby się nie zachwiał. Czyż nie rozumiecie? Czyż nie
słyszeliście? Czyż nie ogłoszono wam tego najpierw? Czy nie rozumiecie
fundamentu ziemi? Ten, co trzyma krąg ziemi i żyjących na niej, którzy
są jak szarańcza, On rozciągnął niebiosa jak tkaninę i rozpiął je jak
namiot mieszkalny. On możnych obraca wniwecz, unicestwia władców
ziemi, jakby nic nie uczynili. Ledwie ich wszczepiono, ledwie posiano,
ledwie się w ziemi pień ich zakorzenił, powiał na nich wiatr i
pousychali, a wicher gwałtowny porwał ich jak słomkę. „Z kimże teraz
Mnie porównacie, tak, żeby Mi dorównał?”, mówi Święty. Podnieście oczy
w górę i patrzcie: Kto stworzył to wszystko? Ten, który w szykach
prowadzi gwiazdy swoje, wszystkie je woła po imieniu. Spod takiej
potęgi i olbrzymiej siły nikt się nie uchyli. Czemu mówisz, Jakubie, i
ty, Izraelu, to powtarzasz: „Zakryta jest moja droga przed Panem i
prawo me przed Bogiem przeoczone?” Czy nie rozumiesz tego? Czyś nie
słyszał? Bóg wieczny, Bóg, który stworzył krańce ziemi. On się nie
męczy ani nie nuży, Jego mądrość jest niezgłębiona. On dodaje mocy
spragnionemu i pomnaża siły omdlałego. Chłopcy się męczą i nużą,
chwieją się słabnąc młodzieńcy i wybrani nie są mocni. Lecz ci, co
zaufali Panu, odzyskują siły.

Prokimenon, Psalm 88, ton 6: Błogosławiony lud, który zna pieśń
uwielbienia. Stichos: Panie, będą kroczyli w światłości oblicza Twego.

We wtorek piątego tygodnia postu wieczorem,

recytujemy zamiast: Ku Panu, katyzmę 19. Do: Panie, wołam do Ciebie,
dodajemy sześć stichosów

i śpiewamy trzy stichery isomelosy oraz trzy z Menei.

Stichery isomelosy kyr Józefa, ton 6:

Prosomion: Jakże was nazwiemy.

Miłość czyniąc pokarmem, wstrzemięźliwością powstrzymajmy żądze,
wierni, i będziemy żyć dla Boga ze względu na nas podniesionego na
krzyżu i przebitego włócznią w bok, abyśmy rozkoszowali się wiecznym i
lepszym pokarmem, sławiąc Zbawcę dusz naszych.

Isomelos:

Dawno temu przez drzewo znaleźliśmy śmierć, teraz zaś znowu życie
przez drzewo krzyża. Umartwiwszy bowiem dążenia żądz, wierni, błagamy,
abyśmy osiągnęli zbawcze zmartwychwstanie Łaskawcy wszystkich,
jaśniejąc czynami Bożymi i upiększeni cnotami, sławiąc Zbawcę dusz
naszych.

Inna stichera isomelos kyr Teodora, ton 2:

Prosomion: Dobra nadprzyrodzone.

Wysławiamy, Panie, Twój życiodajny krzyż i święte cierpienia Twego
ciała ze względu na nas: włócznię, przebicie, kpiny, oplucie, bicie,
policzkowanie, purpurową szatę i koronę splecioną z ciernia, którymi
wszystkich nas zbawiłeś wybawiwszy z klątwy. Przeto prosimy Ciebie,
abyś pozwolił nam czas postu skończyć w pokoju.

Prokimenon, Psalm 89, ton 4: Panie, byłeś nam ucieczką z pokolenia na
pokolenie. Stichos: Zanim powstały góry, zanim stworzyłeś ziemię i
świat.

Czytanie Księgi Rodzaju (15, 1-15).

Pan tak powiedział do Abrama podczas widzenia w nocy, mówiąc: „Nie
obawiaj się, Abramie, bo Ja jestem twoim obrońcą, nagroda twoja będzie
sowita”. Abram zaś rzekł: „O Władco Panie, na cóż mi ona? Zbliżam się
do kresu mego życia, a nie mam potomka, przyszłym zaś dziedzcem mojej
majętności jest Damasceńczyk Eliezer”. I mówił Abram: „Ponieważ nie
dałeś mi potomka, ten właśnie zrodzony u mnie sługa mój, zostanie moim
dziedzicem”. Ale oto usłyszał słowa Pana mówiącego: „Nie on będzie
twoim dziedzicem, lecz ten po tobie dziedziczyć będzie, który od
ciebie będzie pochodził, ten będzie dziedzicem twoim”. I wyprowadził
go z namiotu, i rzekł do niego: „Spójrz na niebo i policz gwiazdy,
jeśli zdołasz to uczynić”. Potem dodał: „Tak liczne będzie twoje
potomstwo”. Abram uwierzył Bogu i poczytano mu to za zasługę. Potem
zaś rzekł do niego: „Ja jestem Bóg, który ciebie wywiódł z ziemi
chaldejskiej, aby dać tobie tę oto ziemię w dziedzictwo”. A na to
Abram: „Władco Panie, jak będę mógł się upewnić, że otrzymam ją w
dziedzictwo?” Rzekł do niego: „Wybierz dla Mnie trzyletnią jałowicę,
trzyletnią kozę i trzyletniego barana, a nadto synogarlicę i
gołębicę». Wybrawszy to wszystko, Abram poprzerąbywał je wzdłuż na
połowy i przerąbane części ułożył jedną naprzeciw drugiej, a ptaków
nie porozcinał. Kiedy zaś do tego mięsa zaczęło zlatywać się ptactwo
drapieżne, Abram je odpędził. A gdy słońce chyliło się ku zachodowi,
Abram zapadł w głęboki sen i opanowało go uczucie lęku, jak gdyby
ogarnęła go wielka ciemność. Wtedy to powiedziano do Abrama: „Wiedz o
tym dobrze, iż twoi potomkowie będą przebywać jako przybysze w kraju,
który nie będzie ich krajem, i przez czterysta lat będą tam ciemiężeni
jako niewolnicy. Aż wreszcie ześlę zasłużoną karę na ten naród,
którego będą niewolnikami, po czym oni wyjdą z wielkim dobytkiem. Ty
odejdziesz do twych przodków w pokoju, w późnej starości.

Prokimenon, Psalm 90, ton 4: Kto mieszka pod opieką Najwyższego, w
cieniu Boga niebieskiego przebywać będzie. Stichos: Rzecze Panu:
Wspomożycielem moim jesteś.

Czytanie Księgi Przysłów (15, 7-19).

Wargi mądrych szerzą mądrość, lecz serca głupich są niestałe. Ofiary
występnych obrzydłe są Panu, upodobaniem Jego są modły uczciwych.
Drogi grzeszników obrzydłe są dla Pana, kocha On miłośnika prawości.
Dla odstępcy od drogi surowa jest kara, a kto karcenia nie znosi, ten
umrze w hańbie. Otchłań i zguba są jawne przed Panem, a o ileż
bardziej serca ludzkie. Szyderca nie lubi upomnień, z mądrymi nie
rozmawia. Serce radosne twarz rozwesela, a gdy smutek w sercu, to i
duch przygnębiony. Serce rozważne szuka mądrości, usta niemądrych sycą
się głupotą. We wszystkie dni oczy złych widzą zło, a dobrzy zawsze
milczą. Lepiej mieć mało, ale z bojaźnią Pańską, niż bez bojaźni mieć
wielkie bogactwo. Lepsze jest trochę jarzyn z miłością, niż tłusty wół
z nienawiścią. Człowiek gniewliwy wznieca kłótnie, a cierpliwy spory
łagodzi. Cierpliwy mąż wygasza spory, a nieprawy je wznieca. Drogi
leniwych są usłane cierniami, a uczciwych są wyrównane.

Na stichownie isomelosy, ton 5:

Zszedłem z Jerozolimy i odszedłem od zapisanych w niej Twoich
przykazań, idąc do Jerycha naśladowałem zło zdążając ku zabójstwom,
dodałem sobie żądze zgubne dla duszy, jak zbójcy. Przez nich zostałem
zraniony i porzucony prawie martwy, lecz Ty, Panie, dobrowolnie
zraniony gwoździami i włócznią ze względu na grzech człowieczy, który
w Jerozolimie uczyniłeś powszechne zbawienie, ulecz mnie, Panie, i
zbaw mnie.

Męczennikom: Męczennicy Twoi, Panie, zapomniawszy w wszystkim w życiu,
lekceważąc też cierpienia ze względu na życie przyszłe, stali się
życia tego dziedzicami. Przeto radują się z aniołami, dla ich modlitw
daj Twemu ludowi wielkie miłosierdzie.

Chwała, i teraz. Stauroteotokion: Panie, gdy słońce zobaczyło Ciebie,
Słońce Sprawiedliwości, wiszącym na drzewie, skryło swoje promienie i
księżyc światłość zamienił na ciemność, a Twoja nieskalana matka
została zraniona w łono.
