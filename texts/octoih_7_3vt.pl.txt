W PONIEDZIAŁEK WIECZOREM,

do: Panie, wołam do Ciebie, dodajemy stichery pokutne, ton 7:

Prosomion: Dzisiaj czuwa Judasz.

Stichos: Jeśli będziesz pamiętać o nieprawościach, Panie, Panie,
któż się ostoi? Ale u Ciebie jest oczyszczenie.

Władco i Boże najszczodrobliwszy, wszelkimi sposobami, jakie znasz,
daj mi w sercu Twoją bojaźń mieć, daj mi nienawidzić czynów
złego i daj mi kochać Ciebie z całej duszy mojej, i czynić wolę
Twoją zbawczą, Ty bowiem jesteś Bogiem naszym, który rzekł:
Proście, a otrzymacie.

Stichos: Dla imienia Twego cierpiałem Panie, cierpiała dusza moja
dla słowa Twego, dusza moja ma nadzieję w Panu.

Stałem się pośmiewiskiem biesów i wzgardą ludzi, łkaniem
sprawiedliwych i płaczem aniołów, skalaniem powietrza, ziemi i
wód, ciało bowiem skalałem, duszę i rozum zbrukałem niezliczonymi
czynami i stałem się wrogiem Boga. Biada mi, Panie! Zgrzeszyłem
przed Tobą, zgrzeszyłem, przebacz mi!

Stichos: Od straży porannej do nocy, od straży porannej niech Izrael
ma nadzieję w Panu.

Modlę się do Ciebie, abyś był wielce cierpliwym dla mnie,
nieprzynoszącego owoców, Władco, nie porąb mnie jak niepłodnego
drzewa posiekaniem śmiertelnym i odesłaniem w ogień, lecz uczyń
mnie przynoszącym owoce, bądź ubłagany, czas pokuty dając mi jako
Przyjaciel człowieka, abym obmył, Zbawco mój Chryste, liczne moje
grzechy.

Także z Menei stichery świętemu. Chwała. Świętemu. I teraz.
Teotokion według tonu. Jeśli nie ma Menei, to inne stichery ku czci
świętego i wielkiego proroka Jana Chrzciciela, ton 7:

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Ty, który w pustyni żyłeś nieskalanym życiem, odnów mój rozum
spustoszony grzechami, Poprzedniku.

Stichos: Chwalcie Pana wszystkie narody, wysławiajcie Go wszyscy
ludzie.

Znając Ciebie, Proroku, sławimy jako najpiękniejszą synogarlicę,
która głosiła będącym w świecie Bożą wiosnę.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Orędownictwo życia mego, duszy mojej stróżu, Boży Poprzedniku,
wybaw mnie, sługę Twego, z fałszywego ludzkiego języka.

Chwała, i teraz. Teotokion: Mnie, atakowanego burzą lenistwa,
Władczyni, skieruj do przystani Bożego zbawienia.

Także: Pogodna Światłości. Prokimenon dnia i: Pozwól, Panie, w
wieczór ten.

Na stichownie stichery pokutne, ton 7:

Jako marnotrawny syn przyszedłem, Szczodry, przyjmij mnie
przypadającego jako jednego z najemników Twoich, Boże, i zmiłuj
się nade mną, Przyjacielu człowieka.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Jak człowiek, który wpadł między zbójców i został poraniony,
tak i ja wpadłem w liczne grzechy i zraniona jest nimi dusza moja, do
kogóż przybiegnę winny? Tylko do Ciebie, miłosiernego Lekarza
dusz, wylej na mnie, Boże, wielkie Twoje miłosierdzie.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Święci męczennicy, którzy dobry bój stoczyliście i
ukoronowani zostaliście, módlcie się do Pana, aby zbawił dusze
nasze.

Chwała, i teraz. Teotokion: Raduj się, obłoku duchowego i
niewypowiedzianego Słońca, Władczyni. Raduj się, opiewana przez
wszystkich świeco. Raduj się, świeczniku szczerozłoty. Przez
Ciebie Ewa wybawiona została z klątwy, przeto jako mającą odwagę
przed łaskawym Synem Twoim, Najświętsza, macierzyńską Twoją
modlitwą nie przestawaj modlić się, Przeczysta.

Także: Teraz pozwalasz odejść. Trisagion. Po: Ojcze nasz,
troparion, ektenia i rozesłanie.

W PONIEDZIAŁEK NA POWIECZERZU,

Kanon modlitewny do Najświętszej Bogurodzicy. Ton 7.

Pieśń 1

Hirmos: Kruszącemu wrogów prawicą swoją i wodzów jeźdźców
topiącemu, śpiewajmy Jemu jako wybawicielowi naszemu Bogu, albowiem
się wysławił.

Ciebie, przyczynę naszego zbawienia i Bożego zbawienia, błagamy,
Przeczysta: Módl się, abyśmy zostali zbawieni.

Cały jestem w okropnych pokusach, nieszczęściach i grzechach,
wołam do Ciebie, Przeczysta: Wybaw mnie, sługę Twego.

Chwała. Ciebie, Dziewicę czystą i Matkę Stworzyciela, błagamy: Z
wszelkiej złości biesów wybaw nas.

I teraz. Ty, która Słowo ciałem zrodziłaś ponad słowa,
Przywódcę życia, Chrystusa Boga naszego, módl się o zbawienie
nasze.

Pieśń 3

Hirmos: Umocnił się wiarą Chrystusowy Kościół, niebo nieustannie
pieśniami woła śpiewając: Święty jesteś, Panie, i Tobie śpiewa
duch mój.

Idąc ścieżką zgubnego zła nie znalazłem drogi zbawienia mego, ku
której Ty mnie skieruj, nieskalana Władczyni.

Moc i umocnienie, pomoc i nadzieję Ciebie jedyną mam Nieskalana, Ty
bądź mi wspomożycielką w dniu odejścia.

Chwała. Zawsze błagam Ciebie, Nieskalana: W godzinie śmierci mojej
stań i wybaw z męki sługę Twego.

I teraz. Niewypowiedzianie zrodziłeś się z Dziewicy i objawiłeś
się, jak zechciałeś, Zbawco nasz, i świat odnowiłeś, Panie.

Pieśń 4

Hirmos: Usłyszałem wieść od Ciebie i uląkłem się, poznałem
dzieła Twoje i przeraziłem się.

Nakazy mego Władcy przekroczyłem i okazałem się łatwą zdobyczą
wrogów, Ty mnie wybaw, Władczyni.

W godzinie śmierci wybaw, Przeczysta, i wybaw od biesów duszę moją
pełną żądz.

Chwała. Rozwiąż więzy grzechów moich, przeczysta Władczyni, i
bądź mi orędowniczką życia wiecznego modlitwami Twoimi.

I teraz. Opiewamy Ciebie, po zrodzeniu znowu Dziewicę, i wysławiamy
Ciebie, Przeczysta, jako Matkę Boga naszego.

Pieśń 5

Hirmos: Czuwając od poranku ku chwale Twojej i sławie, wysławiamy
nieustannie obraz krzyża Twego, który dałeś nam jako oręż na
pomoc.

Przystani w burzach okrutnie dręczonego, zbawienia Bramo z wiarą
zbawianych, Dziewico łaskawa, wybaw mnie, sługę Twego.

Liczne zlitowania Twoje, Dziewico Bogurodzico, nade mną, sługą
Twoim, okaż obficie, wybawiając mnie z budzącego bojaźń
przyszłego Sądu.

Chwała. Noc żądz niestała trzyma duszę moją i odsyła do zgubnej
przepaści, światłością modlitwy Twojej, Bogurodzico, zbaw mnie,
sługę Twego.

I teraz. Najświętsza Dziewico, otoczona radością, która w czasie
zrodziłaś Słowo ponad słowo, módl się do Niego o zbawienie dusz
naszych.

Pieśń 6

Hirmos: Jonasz z wnętrza otchłani zawołał: „Wyprowadź ze
zniszczenia życie moje”, my zaś do Ciebie wołamy: „Wszechmocny
Zbawco, zmiłuj się nad nami”.

W pokusach wspomożycielkę mamy Ciebie zdecydowaną, w troskach mocne
wybawienie, pokój w smutkach, w nieszczęściach pomoc, zawsze
Dziewico.

Ty bądź ochroną całego życia mego, Przeczysta, Ty mnie wybaw od
biesów w godzinie śmierci, Ty i po śmierci daj odpoczynek.

Chwała. Pięknem czcigodnych świętych aniołów, radością
wszystkich ludzi Ty jesteś Bogurodzico Dziewico, Ty mnie skieruj do
życia.

I teraz. Ulecz nieszczęsną duszę moją, Nieskalana, nieuleczalnie
chorującą życiowymi oszustwami i zamknięciem licznych bram.

Także: Panie, zmiłuj się, trzy razy. Chwała, i teraz.

Katyzma poetycka, ton 7:

Z miłosierdzia zmiłowań Twoich, Chryste Boże, zechciałeś
wcielić się w świętą Dziewicę, ze względu na Nią zachowaj
życie nasze jako Przyjaciel człowieka.

Pieśń 7

Hirmos: Piec płonący zrosiłeś, Zbawco, i dzieci wybawiłeś,
śpiewające i mówiące: Błogosławiony jesteś na wieki, Panie
Boże ojców naszych.

Gdy pomyślę o mnóstwie grzechów moich, zrozpaczony bywam, Dziewico
nieskalana, przeto do Ciebie wołam: Pomóż mi, abym do końca nie
zginął.

Znając Ciebie jako prawdziwą Matkę Życia, Czysta, wołam do
Ciebie: Wybaw mnie ze śmierci duchowej i uczyń godnym życia
wiecznego.

Chwała. Wiernie czczących Ciebie w pieśniach wybaw z nieszczęść,
żądz, chorób, złości, życia w grzechu i wiecznego ognia
nieugaszonego.

I teraz. Wszelki język sławi Ciebie, Czysta, prawdziwą chwałę i
sławę rodzaju naszego, Sterniczkę zbłąkanych, Bogurodzico
opiewana przez wszystkich.

Pieśń 8

Hirmos: Budzącemu bojaźń cherubinów i zadziwiającemu serafinów
Stwórcy świata, kapłani, słudzy i duchy sprawiedliwych
śpiewajcie, błogosławcie i wywyższajcie Go na wieki.

Całe życie moje spędziłem w lenistwie, nieszczęsny, i teraz boję
się, gdy zbliżam się do końca: Pomóż mi, Władczyni.

Przystanią grzeszników i upadłych poprawą Ty jesteś, Władczyni,
przeto przybiegam do opieki Twojej, wybaw mnie.

Chwała. Modląc się bez przerwy, nieskalana Władczyni świata,
wybaw z przyszłego Sądu tych, którzy z wiarą czczą ikonę Twoją.

I teraz. Śpiewa Tobie wszelki język wysławiając, Boga bowiem
opiewanego przez wszystkich zrodziłaś Dziewico, Oblubienico Boża,
do którego módl się nieustannie, aby zbawił dusze śpiewających
Tobie.

Pieśń 9

Hirmos: Matką będącą w nadprzyrodzony sposób i według natury
Dziewicą, jedyną wśród niewiast błogosławioną, w pieśniach
uwielbiajmy wierni, Bogurodzicę.

Pod Twoje miłosierdzie przybiegający z wiarą zostają wybawieni ze
smutnych trosk życia, przeto i jak pod Twoją opiekę przybiegłem,
Bogurodzico.

Można wspomożycielko, niezwyciężony murze obronny zasmuconych,
Czysta, wybaw mnie z żądz grzechów i ognia wiecznego.

Chwała. Świetlistymi promieniami zajaśniałego z Ciebie Słowa,
Dziewico czysta, oświeć mnie i wybaw jako Dobra, i wyrwij z mąk.

I teraz. Świętymi rękoma Twoimi nosisz noszącego wszystkich, do
którego módl się, Czysta, aby wybawił nas z obecnych
nieszczęść.

Także: Zaprawdę godne to jest, i pokłon. Trisagion. Po: Ojcze nasz,
tropariony, ciąg dalszy i rozesłanie.

WE WTOREK RANO,

po pierwszej recytacji Psałterza katyzmy poetyckie pokutne, ton 7:

Mając lek pokuty, duszo moja, przystąp przypadając i z
westchnieniem wołaj: Lekarzu dusz i ciał, Przyjacielu człowieka,
zachowaj mnie od licznych moich grzechów, policz mnie z
nierządnicą, łotrem i celnikiem, dając mi odpuszczenie
nieprawości moich, i zbaw mnie.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

Ty, który Piotra wyrzeczenie łzami oczyściłeś i celnika grzechy
westchnieniem odpuściłeś, Przyjacielu człowieka, Panie, zmiłuj
się nade mną.

Chwała, i teraz. Teotokion: Raduj się, która Nieogarnionego przez
niebiosa pomieściłaś w łonie Twoim. raduj się, Dziewico,
głoszenie proroków, przez którą zajaśniał Emmanuel. Raduj się,
Matko Chrystusa Boga.

Po drugiej recytacji Psałterza katyzmy poetyckie, ton 7:

Nie pozazdrościłem celnikowi pokuty i nierządnicy łez nie
zdobyłem, lękam się oślepienia od takiej poprawy, lecz Twoją
łaskawością, Chryste Boże, zbaw mnie jako Przyjaciel człowieka.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

Ty, który nierządnicy łzy i Piotra przyjąłeś, celnika
wzdychającego z głębi serca usprawiedliwiłeś, ulituj się nade
mną, zrozpaczonym przez swoje czyny, Zbawco, i zbaw mnie.

Stichos: Przedziwny jest Bóg w świętych swoich, Bóg Izraela.

Męczennikom: Święci Twoi, Panie, na ziemi walczyli, wroga zdeptali
i oszustwo bożków zlikwidowali, przeto korony od Ciebie przyjęli,
Przyjaciela człowieka, Władcy i umiłowanego Boga, dającego światu
wielkie miłosierdzie.

Chwała, i teraz. Teotokion: Przewyższyłaś moce niebieskie, bowiem
okazałaś się świątynią Bożą, błogosławiona Bogurodzico,
albowiem zrodziłaś Chrystusa, Zbawcę dusz naszych.

Po trzeciej recytacji Psałterza katyzmy poetyckie, ton 7:

Prosomion: Owoc łona Twego.

Jak nierządnica przypadam do Ciebie, Przyjacielu człowieka, w łzach
cały i niedostatecznie biegły w rozrzewnieniu wołam: Dla modlitw
Poprzednika ulituj się, Miłosierny, jak nad nią i zbaw mnie.

Panie, skalanie duszy mojej ulitowawszy się jako dobry obmyj hizopem
Twego miłosierdzia i oczyściwszy ze skalania bagna żądz zmiłuj
się nade mną, Władco, zbaw stworzenie Twoje modlitwami Poprzednika
Twego, jedyny wielce miłosierny.

Chwała, i teraz. Teotokion: Jesteś orędowniczką gorącą i
wspomożycielką chrześcijan, Bogurodzico przez wszystkich opiewana,
przeto z Poprzednikiem módl się do Syna Twego, abyśmy znaleźli
miłosierdzie.

Kanon pokutny do Pana naszego Jezusa Chrystusa i świętych Jego
męczenników.

Poemat Józefa. Ton 7:

Pieśń 1

Hirmos: Kruszącemu wrogów prawicą swoją i wodzów jeźdźców
topiącemu, śpiewajmy Jemu jako wybawicielowi naszemu Bogu, albowiem
się wysławił.

Zawsze grzeszę i nie lękam się Ciebie, Chryste wielce cierpliwy,
który poszukujesz mojej pokuty, daj mi zamysł nawrócenia jako dobry
i nie pogardzaj mną.

W żaden sposób nie przestaję zawsze grzechy do grzechów dodawać,
ja nieszczęsny, Chryste, jako dobry i bezgrzeszny ulituj się i zbaw
mnie.

Męczennikom: Odważnie wzywaliście mężni cierpiętnicy: Oto
igrzyska pełne wysiłków, pobiegnijmy, przewodniczy Chrystus Sędzia
i wyznacznik chrześcijańskiego bojowania, który koronuje
zwycięzców wroga.

Męczennikom: Zwlekliście ciała swoje rozlicznymi ranami i
przyodzialiście szaty niezniszczalności, męczennicy mądrzy, i
staliście się synami Ojca zmiłowań.

Teotokion: Przez liczne grzechy pełną zła duszę moją ulecz,
Bogurodzico Dziewico, abym w słowach dziękczynienia zawsze gorliwie
sławił Ciebie.

Inny kanon do czcigodnego i wielkiego Proroka Jana Poprzednika. Poemat
Józefa. Ton 7:

Hirmos: Na znak Twój na obraz ziemi przemieniła się przedtem łatwo
rozlewająca się natura wody, Panie. Przeto po suchym lądzie
wędrował Izrael śpiewając Tobie pieśń zwycięską.

Piękno Kościoła, upiększony zjawiłeś się, błogosławiony
Poprzedniku, który zawsze modlitwami Twoimi wybawiaj nas z wszelkiej
burzy heretyków, mocny i niezachwiany.

Jako nieskalana święta ofiara przyniesiony zostałeś Stwórcy i
zabity jak baranek łagodny, Boży Poprzedniku, przeto z wiarą modlę
się do Ciebie: Wybaw mnie z wszelkiego wrogiego zła.

Ulecz cielesne i duchowe nasze choroby, zawsze chwalebny Poprzedniku,
modląc się zawsze do Słowa, aby wszystkich słabości i choroby
łaskawie zabrał.

Teotokion: Zrodziłaś nieosiągalne Słowo, Najświętsza, które
ciałem zjednoczyło się z nami w Hipostazie, módl się zawsze do
Niego, aby zbawił z wiarą zawsze Ciebie błogosławiących.

Pieśń 3

Hirmos: Ty, który niebiosa umocniłeś Słowem i ziemi fundamenty
utwierdziłeś na licznych wodach, umocnij mój rozum wolą Twoją,
Przyjacielu człowieka.

Ty, który pogardzasz ludzkimi grzechami ze względu na Twą ogromną
przyjaźń do człowieka, Chryste, pogardź licznym moim złem,
Zbawco, abym sławił Ciebie, Najłaskawszego.

Aby zrealizować ciała pragnienia pogardziłem Twoimi pragnieniami,
Chryste, będąc szaleńcem i lękam się ognistej męki, Słowo, z
której mnie wybaw.

Męczennikom: Poddani cielesnym cierpieniom cierpiętnicy patrzyli na
życie bez cierpień i pociechę, którą otrzymawszy w radości,
cierpienia wiernych zawsze osłabiacie.

Męczennikom: Zorzami wysiłków cierpiętnicy okropną moc oszustwa
zniszczyli i ku Światłości Niezachodzącej przyszli, naszych
cierpień ciemność zawsze zabierając.

Teotokion: Jako Bramę Bożą przewidział Ciebie prorok, przez
którą przejdzie sam Jedyny, który jest, Dziewico przeczysta, przeto
modlę się do Ciebie, abyś sama bramy pokuty mi otworzyła.

Inny kanon.

Hirmos: Na początku niebiosa wszechwładnym Słowem Twoim
umocniłeś, Panie, Zbawco, wszystko uczyniłeś, i Bożym Duchem
dałeś im całą ich moc, umocnij mnie na trwałej opoce wyznania
Twego.

Całe stworzenie oświeciliście słonecznymi błyskawicami, bowiem
Słońca duchowego gwiazdą jasną okazałeś się, Poprzedniku, do
którego módl się gorliwie, aby odpędzona została ciemność
żądz od cierpiących serca naszych.

Stojąc pośrodku Zakonu i łaski, Boży Proroku, objawiasz wszystkim
jawnie, że pierwszy się kończy, a druga czysta zajaśniała,
dokładnie odnawiając zniszczałych przez grzechy.

Z pokus biesowskich, ze zgorszeń życiowych i z wszelkiej troski
wybaw nas, wołamy, Chrzcicielu Chrystusa, modląc się do
Najłaskawszego i w dniu Sądu z mąk wyzwól.

Teotokion: Błogosławiona jesteś, która Boga niewypowiedzianie
zrodziłaś, z Bożym Jego Chrzcicielem módl się nieustannie za nami
do Władcy, Czysta, wpadających w pokusy życia i ogarniętych przez
grzechy.

Pieśń 4

Hirmos: Przyjście Twoje w ciele głosząc, Chryste, prorok Habakuk
wołał: Chwała Mocy Twojej, Panie.

Zszedłem z drogi prowadzącej mnie do życia i w jamę zła wpadłem,
Zbawco, nie pogardzaj mną.

Ześlij mi potoki łez, Władco, Słowo Boże, abym obmył bagno
licznych grzechów moich.

Męczennikom: Przyprowadzeni jak baranki na zabicie męczennicy
walczącego wroga zabili, stając się godnymi chwały.

Męczennikom: Wylewając potoki krwi chwalebni męczennicy potoki
rozkoszy wszystkim przygotowali, Boży cierpiętnicy.

Teotokion: Pan wcielony w przeczyste łono Twoje dał wszystkim
ludziom pokutę przez Twoje orędownictwo, Dziewico.

Inny kanon.

Hirmos: Łona Ojca nie porzuciłeś i zstąpiłeś na ziemię, Chryste
Boże, usłyszałem o tajemnicy Opatrzności Twojej i wysławiłem
Cię, jedyny Przyjacielu człowieka.

Zrzuciwszy pułk wrogów zła światłością niezłomną,
Chrzcicielu, usuń królujący we mnie grzech, błagam Ciebie,
modlitwami Twoimi.

Świecznikiem duchowym okazałeś się, błogosławiony, pokazawszy
ludziom Jezusa, wielkie Słońce Sprawiedliwości, które niech
oświeci serca wszystkich, modlę się.

W nieprawościach jesteśmy poczynani i rodzeni, żyję w lenistwie i
lękam się mąk wiecznych, z których mnie wyrwij, Chrzcicielu, Boga
ubłagawszy.

Modlitwy za nami, Ciebie czczącymi, zanieś do Boga, Chrzcicielu, aby
wybawił nas z wszelkich okropnych kłopotów i szkodliwości biesów,
modlimy się.

Teotokion: Cień Zakonu Ciebie różnorako objawił jako Rodzicielkę
Boga, do którego módl się, Nieskalana, aby wybawił mnie z
wszelkiej nieprawości i żądz cielesnych.

Pieśń 5

Hirmos: Ty, który rozpędziłeś noc żądz, zajaśniej mi
światłością duchową, który rozpędziłeś pierwotną ciemność
otchłani i pierwsza stworzona światłość zajaśniała światu,
Stwórco wszystkich.

Wybaw mnie, Słowo, ze sprawiedliwego Twego gniewu, gdy będziesz
sądzić ziemię i oczyść przez pokutę z licznych grzechów,
okazując mnie świątynią Twojej łaskawości, jedyny Stwórco
wszystkich.

Okropna mgła żądz oślepiła mój rozum i nie wiem co czynię,
stałem się nieczuły sercem, nawróć mnie, Chryste, i daj mi
pokutę oczyszczającą ze skalania.

Męczennikom: Igrzyska pełne potów, cierpiętnicy biegnąc jak
młodzieńcy osiągnęli niebiańską Światłość, zwycięskie
oznaki przyjąwszy z życiodajnej męki, przeto radują się teraz.

Męczennikom: Mocnymi żyłami świętych cierpień waszych,
cierpiętnicy, zadławiliście zaiste węża będącego przyczyną
zła i staliście się godni rajskiej słodyczy, przeto wysławiamy
was.

Teotokion: Ty, która jesteś świetlistym obłokiem Słońca,
zajaśniej mi światłością duchową prawdziwej pokuty i rozpędź
ciemność złych zamysłów, abym z wiarą śpiewał Tobie jako
zbawieniu wiernych.

Inny kanon.

Hirmos: Panie Boże mój, od godzin nocnych czuwając do Ciebie modlę
się: Daj mi odpuszczenie grzechów moich i ku światłości Twoich
nakazów skieruj drogi moje, modlę się.

Wyrosłeś jako głos wołającego na pustyni, Mądry, rozważając
Boże poznanie, przeto modlę się do Ciebie: Odnów duszę moją,
spustoszoną przez wszelkie przestępstwa.

Okazałeś się czcigodnym naczyniem Bożym, proroku, wybaw mnie z
nieczystych czynów modlitwami Twoimi i ubłagaj Łaskawcę, abym
otrzymał wieczne bogactwo.

Przybliżyły się do mnie nieprawości przez wejście lenistwa,
pokaż mi, Poprzedniku, obrazy najlepszej pokuty, abym gorliwie szedł
drogą Pana.

Teotokion: Umartw ciała mego ziemskie mędrkowania, Bogurodzico,
która zrodziłaś życie, śmiercią śmierć do końca zdeptał
Bożą mocą, najświętsza Czysta.

Pieśń 6

Hirmos: W głębię grzechów wpadłem, jak Jonasz z wieloryba wołam
do Ciebie, Dobry: Wyprowadź ze zniszczenie życie moje i zbaw mnie,
Przyjacielu człowieka.

Nowym marnotrawnym okazałem się, skalanie żyjąc na ziemi i
dążeniom do rozkoszy poddałem się, nawróć mnie, Chryste Boże
mój, i zbaw mnie jako Przyjaciel człowieka.

Westchnij, o duszo moja, abyś wybawiła się z jęków, zapłacz,
abyś doświadczając cierpień nie wylewała łez nieustannych,
niemających żadnego pożytku.

Męczennikom: Okazaliście kamieniami umacniającymi Kościół
Chrystusowy, koronami przyozdobieni wspaniale upiększacie Kościół,
czcigodni wielcy męczennicy.

Męczennikom: Koniec godny w Bogu otrzymawszy, Mądrzy, nieskończoną
dziedziczycie odpłatę, przeto módlcie się, męczennicy, aby kres
naszego życia był w pokucie.

Teotokion: Z głębi lenistwa niezmierzonego zła wyprowadź mnie,
Dobra, która otchłań łaskawości zrodziłaś, źródło łez daruj
mi, Dziewico.

Inny kanon.

Hirmos: Jonasz z wnętrza otchłani zawołał: „Wyprowadź ze
zniszczenia życie moje”, my zaś do Ciebie wołamy: „Wszechmocny
Zbawco, zmiłuj się nad nami”.

Promieniami cnót jawnie jaśniejesz i świetlistą męką oświecasz
całe stworzenie, bliski Przyjacielu duchowego Wschodu.

Wyrosłeś z niepłodnej staruszki, błogosławiony, przeto wołam do
Ciebie: Mnie, który zestarzałem się z licznych grzechach, odnów
cnotami pokuty, modlitwami Twoimi.

Świeczniku Światłości Niezachodzącej, Boży Proroku, wygasły
świecznik serca mego zapal modlitwami Twoimi i uczyń mnie
uczestnikiem Bożej Światłości.

Teotokion: Jak deszcz w łono Twoje Słowo zstąpiło, do którego
módl się, przeczysta Dziewico, aby wysuszyło potoki niezmierzonego
mego zła, błagam Ciebie.

Pieśń 7

Hirmos: Będące w piecu dzieci Twoje, Zbawco, ogień ani nie tknął,
ani też nie prześladował, a wtedy troje jak jednymi ustami
śpiewali i błogosławili, mówiąc: Błogosławiony jesteś, Boże
ojców naszych.

Wpadłem w chęć znieważania, upodobniłem się do zwierząt,
Zbawco, i omroczywszy się nie widzę pełnego cierpliwości czekania
Twego, Słowo, daj mi czas nawrócenia i zbaw mnie.

W lenistwie życie moje skończyłem, czyniąc co nie przystoi
czynić, i oto teraz zbliżyłem się do bram otchłani nie
przyjmując mądrości, nie pogardzaj mną, Chryste, który jedyny
jesteś Łaskawy.

Męczennikom: Zapragnąwszy życia wiecznego umarliście dla świata,
mądrzy, i wroga uśmierciwszy ostatecznie, na niebiosa ulecieliście,
cierpiętnicy, za nami zawsze modląc się.

Męczennikom: Uwolniwszy się od potrzeb ciała rozwiązaliście
więzy oszustwa i dusze przywiązaliście do Chrystusa silną
miłością, męczennicy, który związał się ciałem i rozwiązał
klątwę.

Teotokion: Jako nowy zwój prorok przewidział Ciebie, w którym
zapisano Słowo Ojca, przeto modlę się, Czysta,: Módl się, aby
zapisano mnie w księdze żywych, rozerwawszy spis licznego mego zła.

Inny kanon.

Hirmos: Piec ognisty młodzieńcy dawno temu okazali toczącym rosę,
jedynego Boga opiewając i mówiąc: Wywyższany, chwalebny ojców
Bóg.

Daruj mi obłoki łez modlitwami Twoimi, który otchłań łaskawości
obmyłeś strumieniami rzeki, Poprzedniku, całego oczyść mnie ze
skalania ciała i ducha.

Zanieś modlitwę do naszego Boga nad wszystkimi, błogosławiony, aby
i nade mną zmiłował się jako Łaskawy, wielce grzeszącym i nie
mającym teraz powstania.

Niepłodna duszo, czuwaj i pokajaj się, aby Boży Sąd nie zrąbał
Ciebie z korzeniem jak niepłodnego figowca i do Władcy zawołaj:
Boże, oczyściwszy zbaw mnie.

Teotokion: Mając duszę obumarłą przez złe przestępstwo, błagam
Ciebie, która uśmierciłeś otchłań zrodzeniem Twoim, módl się
Władczyni, ożyw mi wzory pokuty.

Pieśń 8

Hirmos: Boga nieustannie przez aniołów sławionego na wysokościach,
niebiosa niebios, ziemia, góry i pagórki, głębina i cały rodzaj
ludzki w pieśniach jako Stwórcę i Wybawiciela błogosławcie.

Obficie rozkoszowałem się szkodliwymi przyjemnościami, szkodliwymi
dla rozumu, nierządny, przewyższyłem każdego grzesznika, ale
mając ogrom łaskawości daj mi oczyszczenie przestępstw.

Teraz Oblubieniec przy drzwiach, upiększ lampę, duszo, napełniając
ją olejem miłosierdzia i wszelkimi dobrymi czynami, zanim drzwi
zostaną zamknięte, czuwaj, aby z Chrystusem wejść do radości
niewypowiedzianej.

Męczennikom: Nie bojąc się mąk mężnie wołali cierpiętnicy: Oto
łaskawy czas, stańmy wszyscy zdecydowanie, zdobędziemy małymi
cierpieniami życie bezbolesne i słodycz niestarzejącą się.

Męczennikom: Wodami Bożymi cierpiętnicy Zbawcy zawsze nawadniacie,
napełniacie całą ziemię naśladowaniem wysiłków waszych,
uczyńcie ją przynoszącą owoce cnót w Chrystusie na wieki.

Teotokion: Bogurodzico, znane orędownictwo i nadziejo chrześcijan, w
dniu budzącym bojaźń stań przy mnie, bardzo grzesznym, i wybaw ze
strasznej gehenny, policz mnie z owcami po prawicy,

Inny kanon.

Hirmos: Jedynemu niemającemu początku Królowi Chwały, którego
błogosławią niebieskie moce i drżą zastępy anielskie,
śpiewajcie kapłani, ludzie błogosławcie Go na wieki.

Rozwiąż mnie z licznych moich grzechów, związanego nimi, modląc
się do związanym dającego rozwiązanie, Proroku jedynego
Zbawiciela, nie przestawaj na wieki modlić się za tych, którzy
zawsze Ciebie sławią.

Zraniony jestem orężem rozkoszy, Poprzedniku, i w bólu serca wołam
do Ciebie: Ulecz duszy mojej choroby, Chrystusa błagając, jedynego
Lekarza dusz i ciał.

Ręką Twoją ochrzciłeś Słowo, Poprzedniku, nie przestawaj modlić
się nieustannie, aby wybawił mnie z ręki grzechu, bardzo
grzesznego, pokornego i osądzonego.

Szaleńczo zakopałem w ziemi talent, który został mi powierzony
przez Boga, czekam na gorzkie kary, z których wyrwij mnie,
Chrzcicielu, modlitwami Twoimi, z wiarą błagam Ciebie.

Teotokion: Pozostałaś niespaloną, przyjąwszy w łono ogień nie do
wytrzymania, Dziewico, przeto wyrwij mnie z ognia niegasnącego,
zraszając mnie teraz wzorami najlepszej pokuty.

Także Pieśń Bogurodzicy: Uwielbia dusza moja Pana, i pokłony.

Pieśń 9

Hirmos: Poczęcie bez nasienia któż wypowie z ludzi? Któż z ludzi
nie zadziwi się niezniszczalnemu zrodzeniu? Przeto Ciebie plemiona
ziemskie jako Bogurodzicę uwielbiamy.

Aby odziedziczyć przyszłe dobra zapłaczmy, westchnijmy, ubłagajmy
Chrystusa póki mamy czas pokuty i modlitwy, wierni.

Jak Kananejka wołam do Ciebie: „Zmiłuj się nade mną!”,
Chryste, jak dawno temu pochyloną popraw mnie, Jezu, i jak Piotra
zbaw mnie pogrążonego w grzechach, Zbawco.

Męczennikom: Ściśnięci troskami, więzieniami i mękami,
cierpiętnicy męczennicy przeszli do przestrzeni pociechy, z ciasnoty
i z grzechów nas wybawiając.

Męczennikom: Ziemia pokryła teraz wasze ciała, niebo zaś ma
święte dusze, zawsze stojące przed tronem chwały z aniołami
radując się.

Teotokion: Pan przyoblekł się we mnie i z Ciebie przyszedł, Czysta,
módl się do Niego, aby oświecił mnie szatą światłości,
Dziewico, zwlekłszy ze mnie teraz żądz wór najcięższy.

Inny kanon.

Hirmos: Rodząca niezniszczalność i najchytrzejszemu Słowu ciało
dająca, Matko nieznająca męża, Dziewico Bogurodzico, przybytku
niemającego granic nieogarnionego Stworzyciela Twego, Ciebie
wywyższamy.

Ze świętego korzenia wyrosłeś, Proroku, i wszystkie złe korzenie
wyrwałeś, przeto we mnie niepotrzebne porąb i pokuty wyrastające
owoce uprawiaj we mnie.

Jako piękną synogarlicę poznaje Ciebie Kościół sławiąc, wielki
Poprzedniku, pokuty bowiem pieśń ogłosiłeś duszom spustoszonym i
zlodowaciałym przez zło, przeto z wiarą Ciebie błogosławimy.

Ty pokazałeś wszystkim drogi prowadzące do zbawczych wejść,
sławny Poprzedniku, umocnij mnie, abym po nich chodził, ciągle
błądzący po bezdrożach życia przez oszustwo czyniącego zło.

Dzień budzący bojaźń zbliża się, jest już przy drzwiach, mam
czyny podlegające osądzeniu, płaczę, Panie, Panie jedyny
miłosierny, modlitwami Twego Poprzednika i wszystkich świętych
okaż mnie wtedy nieosądzonym.

Teotokion: Światłość Bożą zrodziłaś, Łaski Pełna, oświeć
omroczoną przestępstwami duszę moją, błagam, i okaż mnie wolnym
od ciemności wiecznej, abym wielbił Ciebie i sławił, zawsze
błogosławioną.

Także: Zaprawdę godne to jest, i pokłon. Ektenia, fotagogikon i
zwykłe psalmy.

Na stichownie stichery pokutne, ton 7:

Nie porąb mnie, grzesznego, jak niepłodny figowiec, Zbawco, lecz na
liczne lata cierpliwe oczekiwanie daruj mi, pojąc duszę moją łzami
pokuty, abym przyniósł Tobie owoc miłosierdzia.

Stichos: Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich.

Będąc Słońcem Sprawiedliwości oświeć serca śpiewających
Tobie: Panie, chwała Tobie.

Stichos: Niech będzie światłość Pana Boga naszego nad nami, i
dzieło rąk naszych udoskonal w nas, i dzieło rąk naszych umocnij.

Męczennikom: Pośrodku sądu przestępców prawa radowali się
wołając cierpiętnicy Twoi: Panie, chwała Tobie.

Chwała, i teraz. Teotokion: Chryste Światłości, zajaśniałeś z
Dziewicy i oświeciłeś rodzaj ludzki: Panie, chwała Tobie.

Także: Dobrze jest wyznawać. Trisagion. Po: Ojcze nasz, troparion,
ektenia, pierwsza godzina i rozesłanie.

We wtorek na Liturgii Błogosławieństwa. Ton 7:

Stichos: Błogosławieni czyniący pokój, albowiem oni synami Bożymi
będą nazwani.

Piękny był i dobry do spożycia owoc, który mnie uśmiercił, a
Chrystus jest drzewem życia, z którego spożywając nie umieram,
lecz wołam z łotrem: Pamiętaj o mnie, Panie, w królestwie Twoim.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Niewyleczone strupy mego serca ulecz, Panie, jako jedyny Lekarz dusz i
ciał, oraz pozwól mi zawsze prosto podążać po zbawczej drodze.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Chrzcicielu, który szedłeś przed Słońcem Sprawiedliwości
Chrystusem, świecznik duszy mojej zgaszony przez wielkie zło zapal
Bożymi modlitwami Twoimi, abym wielbił Ciebie, zawsze zbawiany.

Stichos: Radujcie się i weselcie, albowiem zapłata wasza obfita jest
w niebiosach.

Męczennikom: Cierpieliście i ukoronowani zostaliście, wroga
zawstydziliście i teraz mieszkacie na niebiosach, światłością
niedostępną napełnieni, mądrzy męczennicy, modlący się za dusze
nasze.

Chwała. Triadikon: Ulecz duszy mojej żądze nieuleczone, Boża
Trójco, i wyrwij mnie z gehenny oraz pokus, któraś jest w jednym
Bóstwie sławiona pobożnie i daj mi wieczne królestwo.

I teraz. Teotokion: Pomieściłaś z łatwością w łonie
Nieogarnionego, do którego zawsze módl się, Matko czysta, aby z
wszelkiej ciasnoty i żądz napaści wybawił sługi Twoje, z
miłością Ciebie wielbiące.

