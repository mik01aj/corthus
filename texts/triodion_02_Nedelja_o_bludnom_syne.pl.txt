Niedziela, w którą czyta się świętą Ewangelię, przypowieść o synu
marnotrawnym.

W sobotę wieczorem na czuwaniu po zwykłej recytacji Psałterza do
Panie, wołam do Ciebie, dodajemy dziesięć sticher i śpiewamy z
Oktoechosu trzy stichery zmartwychwstania

i trzy Anatoliosa oraz cztery z Triodionu, powtarzając je.

Ton 1: Zamieszkawszy w bezgrzesznej i życiodajnej krainie, zasiałem
grzech i sierpem ściąłem kłosy lenistwa, własnymi rękoma związałem
snopy moich czynów, które nie złożyłem w spichlerzu pokuty. Modlę się
jednak do Ciebie, przedwiecznego Stwórcy naszego Boga, abyś wiatrem
Twojej łaskawości rozwiał plewy mych czynów i jako pszenicę dał duszy
mojej odpuszczenie, zamykając mnie w niebiańskim Twoim spichlerzu, i
zbaw mnie.

Poznajmy, bracia, moc tajemnicy, bowiem syna marnotrawnego
zmierzającego od grzechu do domu ojcowskiego najłaskawszy Ojciec
ujrzawszy całuje i znowu daruje poznanie swojej chwały i tajemnie
wspaniałe szykuje wesele, zabijając cielca tuczonego, abyśmy godnie
współżyli z zabijającym Przyjacielem człowieka Ojcem i sławnym zabitym
Zbawcą dusz naszych.

Chwała. Ton 2: O, jakichże dóbr nieszczęsny się pozbawiłem! O, od
jakiego królestwa odpadłem pełen żądz! Roztrwoniłem bogactwo, które
otrzymałem, przekroczyłem przykazanie, biada mi, pełna żądzy duszo!
Zostaniesz skazana na wieczny ogień, przeto przed końcem zawołaj do
Chrystusa Boga: Przyjmij mnie jak syna marnotrawnego, Boże, i zmiłuj
się nade mną!

I teraz. Teotokion pierwszy według tonu.

Wejście. Pogodna Światłości. Prokimenon: Pan zakrólował.

Na litii zgodnie ze zwyczajem stichera świątyni.

Chwała. Ton 4: Jako syn marnotrawny przyszedłem i ja, Szczodry, życie
całe spędziwszy w kraju dalekim, gdzie roztrwoniłem bogactwo, które
dałeś mi, Ojcze, przyjmij mnie, kajającego się, Boże, i zmiłuj się
nade mną.

I teraz. Teotokion tegoż tonu.

Do stichownie dodajemy stichery Oktoechosu, według alfabetu.

Chwała. Isomelos, ton 6:

Roztrwoniwszy bogactwo ojcowskiego daru, z pozbawionymi rozumu
bydlętami pasłem się, nieszczęsny, pragnąc ich pokarmu, głód
cierpiałem nie mogąc się nasycić, lecz wracając do łaskawego Ojca
wołam ze łzami: Przyjmij mnie jako najemnika przypadającego do Twojej
przyjaźni do człowieka i zbaw mnie!

I teraz. Teotokion: Stwórca i Zbawiciel mój.

Troparion rozesłania: Bogurodzico Dziewico, raduj się, trzykrotnie.

I dalszy ciąg czuwania według zwyczaju.

Na jutrzni,

na Bóg i Pan troparion Oktoechosu niedzielny i teotokion,

zwykła recytacja Psałterza i polijelejos.

Zwykłe dwa Psalmy, do których dodajemy trzeci: Nad rzekami Babilonu z
Alleluja.

Anabatmi i prokimenon tonu. Wszystko, co oddycha. Ewangelia jutrzni.
Także: Chwała. Ton 8: Dawco życia, otwórz mi bramę pokuty. I teraz.
Teotokion: Bogurodzico, skieruj mnie na ścieżki pokuty. Także ton 6:
Zmiłuj się nade mną, Boże, według wielkiego miłosierdzia Twego

oraz Gdy myślę, nieszczęsny, o mnóstwie popełnionych przeze mnie złych
czynów.

Kanon zmartwychwstania z hirmosem na cztery, a także kanon krzyża i
zmartwychwstania

na dwa i Bogurodzicy na dwa oraz Triodionu na sześć.

Natomiast służbę Menei śpiewamy na powieczerzu w piątek wieczorem.

Kanon, poemat kyr Józefa. Ton 2.

Pieśń 1

Hirmos: Mojżesza przyjąwszy pieśń, zaśpiewaj duszo: Wspomożyciel i
obrońca stał się moim zbawieniem, to mój Bóg i wysławię Go.

Jezusie Boże, kajającego się przyjmij teraz i mnie, jak syna
marnotrawnego, który całe życie spędził w lenistwie i zagniewał
Ciebie.

Roztrwoniłem bogactwo Boże, które dałeś mi poprzednio, i oddaliłem się
od Ciebie żyjąc marnotrawnie: Łaskawy Ojcze, przyjmij więc i mnie,
powracającego.

Chwała. Otwarłszy teraz ojcowskie objęcia, przyjmij i mnie, Panie, jak
syna marnotrawnego, Szczodrobliwy, abym dziękczynnie wysławił Ciebie.

I teraz. Teotokion: Okazawszy mi całą łaskawość, Boże, odrzuć mnóstwo
moich grzechów jako Łaskawca, dla boskich modlitw Matki Twojej.

Jako katabasję śpiewamy hirmosy kanonu:

Hirmos: Mojżesza przyjąwszy pieśń, zaśpiewaj duszo.

Pieśń 3

Hirmos: Niepłodny mój rozum okaż płodnym, Boże, sprawco dobroci i
krzewicielu dobra, z łaskawości Twojej.

Cały byłem poza sobą, ze szkodą dla rozumu przylgnąłem do wynalazców
żądz, lecz przyjmij mnie, Chryste, jako marnotrawnego.

Naśladując głos marnotrawnego, wołam: Ojcze, jak niegdyś jego, tak
teraz przyjmij mnie i nie odrzucaj mnie!

Chwała. Objęcia Twoje otworzywszy, Chryste, miłosiernie przyjmij mnie,
powracającego z dalekiego kraju grzechu i żądz.

I teraz. Teotokion: Dobra wśród niewiast, wzbogać i mnie dobrymi
czynami, wyniszczonego przez liczne grzechy, Czysta, abym sławił
Ciebie.

Katabasja: Niepłodny mój rozum okaż płodnym.

Katyzma poetycka, ton 1:

Prosomion: Żołnierze strzegący Twego grobu.

Objęcia ojcowskie otwórz dla mnie, poszczącego, marnotrawnie spędziłem
moje życie, na bogactwo niewyczerpane patrząc Twych zlitowań, Zbawco,
teraz oto ukorzonego nie odrzuć mego serca, do Ciebie bowiem, Panie,
wołam z rozrzewnieniem: Ojcze, zgrzeszyłem na niebo i przed Tobą!

Chwała, i teraz. Teotokion: Nieskalana, czysta Bogurodzico Dziewico,
jedyna Orędowniczko wiernych i opieko, wyzwól nas, w Tobie
pokładających nadzieję, Dziewico, z wszelkich nieszczęść i bólów oraz
zgubnych pokus, i zbaw nasze dusze boskimi Twymi modlitwami.

Pieśń 4

Hirmos: Prorok przewidując Twoje zrodzenie z Dziewicy, głosząc wołał:
Usłyszałem wieść od Ciebie i uląkłem się, albowiem z południa i z góry
świętej ocienionej przyszedłeś, Chryste.

Bogactwo dóbr, jakie dałeś mi, niebieski Ojcze, roztrwoniłem i stałem
się niewolnikiem obcych obywateli, przeto wołam do Ciebie: Zgrzeszyłem
przed Tobą, przyjmij mnie jak syna marnotrawnego, otworzywszy mi Twoje
objęcia!

Stałem się niewolnikiem wszelkiego zła, połączywszy się nieszczęśliwie
z miłośnikami żądz i byłem poza sobą z nieuwagi, ulituj się nade mną,
Zbawco, nadniebiański Ojcze, przybiegającym do licznych Twoich łask.

Chwała. Napełniłem się wszelkim wstydem, nie śmiem wejrzeć na wyżyny
nieba, gdyż bezrozumnie przylgnąłem do grzechu, teraz zaś nawracając
się wołam z rozrzewnieniem: Zgrzeszyłem przed Tobą, przyjmij mnie,
Królu wszystkich!

I teraz. Teotokion: Pomoc ludziom i mocna nadzieja dla wszystkich
chrześcijan, przystani zbawionych, Czysta: Zbaw mnie, Dziewico,
macierzyńskimi modlitwami Twoimi i uczyń godnym życia przyszłego.

Katabasja: Prorok przewidując Twoje zrodzenie z Dziewicy.

Pieśń 5

Hirmos: Gdy przeminęła noc przybliżył się dzień i światłość zajaśniała
światu, przeto sławią Ciebie zastępy anielskie i wszystko Ciebie
wysławia.

Zniewolony zostałem przez obcych obywateli i odszedłem do krainy
zniszczenia, napełniwszy się wstydem, teraz zaś nawracając się wołam
do Ciebie, Szczodry: Zgrzeszyłem!

Otwórz teraz dla mnie ojcowską Twą łaskawość, ze zła nawróciłem się,
niebieski Ojcze, więc nie odrzucaj mnie, mający ogromne miłosierdzie.

Chwała. Nie śmiem spojrzeć w górę na wyżyny, bez miary zagniewawszy
Ciebie, Chryste, ale znając Twoje miłosierne łaskawości, wołam:
Zgrzeszyłem przez Tobą, oczyść i zbaw mnie!

I teraz. Teotokion: Najświętsza Dziewico, Łaski Pełna, któraś
wszystkim zrodziła oczyszczenie, zmniejsz Twymi modlitwami ciężkie
brzemię moich grzechów.

Katabasja: Gdy przeminęła noc przybliżył się dzień.

Pieśń 6

Hirmos: W głębinie grzechów jestem trzymany, Zbawco, i w otchłani
życiowej falami atakowany, lecz jak Jonasz ze zwierza i mnie wyprowadź
z żądz, i zbaw mnie.

Głębia grzechów ciągle mnie trzyma i fale grzechów pogrążają mnie,
skieruj mnie do przystani życia, Chryste Boże, i zbaw mnie, Królu
Chwały.

Bogactwo ojcowskie roztrwoniłem i zubożony napełniłem się wstydem,
zniewolony przez bezowocne marzenia, przeto wołam do Ciebie:
Przyjacielu człowieka, ulituj się nade mną i zbaw mnie.

Chwała. Cierpiąc głód wszelkich dóbr oddaliłem się od Ciebie,
Najłaskawszy, ulituj się nad teraz nawracającym się i zbaw, Chryste,
wysławiającego Twoją Przyjaźń do człowieka.

I teraz. Teotokion: Dziewico, któraś zrodziła Zbawcę i Władcę
Chrystusa, uczyń mnie godnym zbawienia, pozbawionego wszelkich dóbr,
Dziewico czysta, abym wysławiał Twoją wielkość.

Katabasja: W głębinie grzechów jestem trzymany, Zbawco.

Kontakion, ton 3:

Prosomion: Dziewica dzisiaj.

Od Twojej ojcowskiej chwały oddaliłem się szaleńczo, ze złymi
roztrwoniłem bogactwo, któreś mi dał, przeto przynoszę Tobie słowa
marnotrawnego syna: Zgrzeszyłem przed Tobą, Ojcze szczodrobliwy,
przyjmij mnie kajającego się i uczyń mnie jednym z Twoich najemników.

Ikos: Zbawcy naszego, każdego dnia nauczającego swym głosem, usłyszmy
pisma o marnotrawnym i znowu cnotliwym. Naśladując wiarą jego dobrą
pokutą, do znającego tajemnice wszystkich pokornym sercem zawołajmy:
Zgrzeszyliśmy przed Tobą, Ojcze szczodrobliwy, i nie jesteśmy już
godni zwać się dziećmi, jak dawniej, ale jako z natury swej Przyjaciel
człowieka, Ty przyjmij i uczyń mnie jako jednego z najemników Twoich.

Najpierw bywa czytanie synaksarionu z Menei, a potem z Triodionu:

Stichosy: Jeśli ktoś jest marnotrawnym jak ja, niech nabierze odwagi i
idzie!

Dla wszystkich bowiem łask Bożych otwiera się brama.

Z niewypowiedzianej Twojej przyjaźni do człowieka, Chryste Boże nasz,
zmiłuj się nad nami. Amen.

Pieśń 7

Hirmos: Cherubinów naśladując dzieci w piecu radując się śpiewały:
Błogosławiony jesteś, Boże, albowiem prawdą i sądem sprowadziłeś to na
nas ze względu na nasze grzechy, wielbiony i wywyższany na wieki.

Oddałem się rozkoszom cielesnym, nieszczęsny, trudziłem się dla
zaspokojenia moich żądz i stałem się obcym Tobie, Przyjacielu
człowieka. Teraz zaś wołam słowami marnotrawnego: Zgrzeszyłem,
Chryste, nie odrzucaj mnie jako jedyny miłosierny!

Wołam: Zgrzeszyłem, nie mam odwagi spojrzeć na wyżyny nieba, Królu
wszystkich, albowiem w szaleństwie jeden Ciebie zagniewałem,
odwracając się od Twoich przykazań. Przeto jako jedyny Łaskawy nie
odrzucaj mnie od Twego oblicza!

Chwała. Panie, dla modlitw apostołów, proroków i sprawiedliwych oraz
czcigodnych męczenników daruj mi wszystko, czym zgrzeszyłem,
zagniewawszy łaskawość Twoją, Chryste, abym wysławiał Ciebie na
wszystkie wieki.

I teraz. Teotokion: Bogurodzico, okazałaś się czcigodniejszą od
cherubinów i serafinów, i jaśniejszą od wszystkich niebieskich
zastępów, ubłagaj przeto z nimi wcielone w Ciebie, Najnieskalańsza,
Boże Słowo Ojca niemającego początku, abyśmy wszyscy stali się godnymi
wiecznych dóbr.

Katabasja: Cherubinów naśladując dzieci w piecu radując się śpiewały.

Pieśń 8

Hirmos: Tego, który w krzewie Mojżeszowi cud Dziewicy niegdyś
przedstawił na górze synajskiej, opiewajcie, błogosławcie i
wywyższajcie na wszystkie wieki.

Ty, który zstąpiłeś na ziemię ze względu na wielkie swoje
miłosierdzie, aby zbawić świat dobrowolnie zubożały, jako miłosierny
zbaw mnie teraz, zubożałego we wszelkich cnotach.

Oddaliłem się od Twoich przykazań, zniewolił mnie przeklęty oszust,
teraz zaś nawracającego się i jak syn marnotrawny dawno temu
przypadającego do Ciebie, przyjmij mnie, nadniebiański Ojcze.

Błogosławimy Ojca i Syna, i Świętego Ducha, Pana.

Ogarnęły mnie niszczące marzenia i okryły mrokiem, oddaliłem się od
Ciebie, cały byłem poza Tobą, Szczodry, przeto zbaw w pokucie
przypadającego do Ciebie.

I teraz. Teotokion: Bogurodzico czysta, jedyna poprawo upadłych,
popraw i mnie, przez wszelkie grzechy całego skruszonego i ukorzonego.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Tego, który w krzewie Mojżeszowi cud Dziewicy.

Pieśń 9

Hirmos: Któż ze zrodzonych z ziemi słyszał o tym lub kto widział
kiedykolwiek, aby Dziewica poczęła w łonie i bez boleści zrodziła
niemowlę? Taki jest Twój cud i Ciebie czysta Dziewico uwielbiamy.

Zobacz, Chryste, boleść serca, zobacz moje nawrócenie, zobacz łzy,
Zbawco, i nie pogardzaj mną, ale obejmij ze względu na Twoją łaskawość
z mnóstwem zbawianych, Przeczysta, abym dziękczynnie opiewał
miłosierdzie Twoje.

Jak łotr wołam: Wspomnij mnie! Jak celnik żalem ogarnięty biję się w
piersi i wołam teraz: Oczyść, przyjmij mnie jak syna marnotrawnego,
Szczodry, wyzwól mnie z wszystkich moich złości, Królu wszystkich,
abym wyśpiewał Twoją niezwykłą łaskawość!

Westchnij teraz, duszo moja nieszczęsna, i zawołaj do Chrystusa: Ze
względu na mnie dobrowolnie wyniszczony Panie, mnie wyniszczonego ze
wszelkich dobrych czynów jako dobry i wielce miłosierny wzbogać darami
Twymi!

Chwała. Ty, któryś niegdyś sprawił radość synowi marnotrawnemu, Dobry,
dobrowolne nawracającemu się, to samo uczyń też teraz i ze mną,
nieszczęsnym, wyciągając do mnie czcigodne Twoje objęcia, abym
zbawiwszy się opiewał Twoją niezwykłą łaskawość.

I teraz. Teotokion: Świetlistymi Twymi modlitwami, Dziewico, oświeć
omroczone złem moje duchowe oczy, błagam, i wprowadź mnie na drogę
pokuty, abym godnie śpiewał Tobie, w którą w sposób przewyższający
słowo wcieliło się Słowo.

Katabasja: Któż ze zrodzonych z ziemi.

Eksapostilarion z Oktoechosu, także i ten z Triodionu:

Prosomion: Niewiasty, usłyszcie.

Bogactwo łaski, które mi dałeś, nieszczęsnemu, bezsensownie
roztrwoniłem żyjąc marnotrawnie, rozdałem fałszywym demonom, przeto
jak syna marnotrawnego przyjmij mnie, nawracającego się, i zbaw mnie,
Ojcze szczodry.

Inny: Zmarnowałem Twoje bogactwo rozdawszy je, Panie, i poddałem się
złym demonom, nieszczęsny, lecz ulituj się nad marnotrawnym i oczyść
zbrukanego, Zbawco najłaskawszy, przywracając mi pierwotną szatę Twego
królestwa.

Teotokion: Święta Matko Dziewico, wielkie głoszenie apostołów,
męczenników, proroków i sprawiedliwych, uczyń miłosiernym dla nas,
Twoich sług, Twego Syna i Pana, Bogurodzico, gdy zasiądzie sądzić
każdego według jego czynów.

Do psalmów pochwalnych dodajemy cztery stichery zmartwychwstania z
Oktoechosu,

jeden Anatoliosa i trzy isomelosy Triodionu, ton 2:

Słowa syna marnotrawnego przynoszę Tobie, Panie: Zgrzeszyłem przed
oczyma Twoimi, Dobry, roztrwoniłem bogactwo Twoich darów, lecz
przyjmij mnie kajającego się, Zbawco, i zbaw mnie.

Stichos: Powstań, Panie Boże mój, niech wzniesie się ręka Twoja, nie
zapominaj na zawsze o ubogich Twoich.

Ton 4: Jako syn marnotrawny przyszedłem i ja, Szczodry, życie całe
spędziwszy w krajach dalekich, gdzie zmarnowałem bogactwo, które dałeś
mi, Ojcze: Przyjmij mnie, kajającego się i zmiłuj się nade mną.

Stichos: Wysławiać będę Ciebie, Panie, całym sercem moim, opowiem
wszystkie cuda Twoje.

Ton 8: Roztrwoniłem marnotrawnie bogactwo ojcowskiego majątku i
zmarnowałem, pusty będąc zamieszkałem w kraju złych obywateli i nie
mogąc znieść życia z nimi, nawróciwszy się wołam do Ciebie,
szczodrobliwego Ojca: Zgrzeszyłem na niebo i przed Tobą, i nie jestem
godzien zwać się synem Twoim. Uczyń mnie jednym z Twoich najemników,
Boże, i zmiłuj się nade mną.

Chwała. Ton 6: Ojcze łaskawy, oddaliłem się od Ciebie, nie pozostaw
mnie, ani też nie okaż niepotrzebnym w królestwie Twoim. Wróg okrutny
i zły obnażył mnie i zabrał moje bogactwo, duchowe dary w nierządzie
roztrwoniłem. Powstawszy więc zwracam się do Ciebie, wołając: Uczyń
mnie jako jednego z najemników Twoich. Ze względu na mnie na krzyżu
rozpostarłeś przeczyste Twoje ręce, aby wyrwać mnie okrutnemu
zwierzowi i przybrać mnie w pierwotną szatę jako jedyny wielce
miłosierny.

I teraz. Błogosławiona jesteś, Bogurodzico Dziewico. Wielka
doksologia, ektenie i rozesłanie. Zwykła litia, na której śpiewa się
Chwała, i teraz, stichera ewangeliczna i czyta się mowy katechetyczne.
Godzina pierwsza w narteksie. I pełne rozesłanie. Na Liturgii
Błogosławieństwa Oktoechosu na 6 i Triodionu pieśń 6 na 4. Prokimenon
lekcji według tonu. Lekcja z Listu do Koryntian, perykopa 135.
Alleluja według tonu. Ewangelia według Łukasza, perykopa 79.
Koinonikon: Chwalcie Pana z niebios.

Wiedzieć należy, że w tygodniu mięsopustnym nie śpiewamy Alleluja.
Opuszczamy też jedną katyzmę Psałterza na jutrzni i odmawiamy ją na
nieszporach. Pieśni z Psałterza nie odmawiamy. Nie śpiewamy też
mesohores i kanonu modlitewnego do Najświętszej Bogurodzicy,
śpiewanego na powieczerzu. Powieczerze śpiewamy małe. Tak samo
postępujemy w tygodniu seropustnym, z wyjątkiem środy i piątku, ale o
tym wszystkim tam szukaj wskazań. Czytamy też w tym tygodniu każdego
dnia na jutrzni słowo świętego Makarego o czterdziesiątnicy i
pięćdziesiątnicy, które zaczyna się od słów: Dzieci moje, serce me
raduje się ze względu na was.

Niech też będzie wiadomym, że służby świętych wypadających w sobotę i
niedzielę mięsopustną śpiewane są na poprzedzających powieczerzach.
Tak samo czynimy w sobotę i niedzielę seropustną, lub jak zezwoli
przełożony, z wyjątkiem, gdy wypadnie pamięć wielkiego świętego.
