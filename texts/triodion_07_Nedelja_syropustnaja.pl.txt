W niedzielę seropustną,

Wypędzenie Adama. Czuwanie zwykłe.

W sobotę wieczorem na nieszporach po wstępnym psalmie recytujemy
Błogosławiony mąż, całą katyzmę. Do Panie, wołam do Ciebie, dodajemy
dziesięć stichosów i śpiewamy trzy stichery Oktoechosu, trzy
Anatoliosa i cztery Triodionu, ton 6:

Prosomion: Całą odrzuciwszy.

Stwórca, mój Pan, proch wziąwszy z ziemi mnie stworzył, życiodajnym
tchnieniem ożywił i uczcił na ziemi jako panującego nad wszystkimi
istotami widzialnymi i zarazem współmieszkańca aniołów. Podstępny zaś
szatan, używając postaci węża, skusił pokarmem i rozłączył z Bożą
chwałą, i z otchłani głębi śmierci oddał ziemi, ale znowu wezwij mnie
jako Władca łaskawy.

Pozbyłem się, nieszczęsny, szaty utkanej przez Boga, przestąpiwszy
Twój Boski nakaz, Panie, z namowy wroga i teraz przyoblokłem się w
liście figowe oraz skórzane szaty, zostałem skazany na zdobywanie
chleba w pocie czoła, a ziemia przeklęta ma przynosić ciernie i kolce,
ale w czasach ostatecznych wcielony z Dziewicy wezwałeś mnie, aby
znowu wprowadzić mnie do raju.

Raju najczcigodniejszy, najpiękniejsza doskonałości, mieszkanie
stworzone przez Boga, niekończące się wesele i rozkosz, chwało
ascetów, piękno proroków i mieszkanie świętych, szumem Twych liści
błagaj Stwórcę wszystkich, aby otworzył mi bramy, które zamknąłem
przez przestępstwo, i abym stał się godnym przyjęcia drzewa życia i
radości, którymi przedtem rozkoszowałem się.

Adam został wygnany z raju przez nieposłuszeństwo i odpędzony od
słodyczy, skuszony przez słowa niewiasty, i nagi siedzi naprzeciw
ogrodu, płacząc: Biada mi! Przeto starajmy się wszyscy gorliwie podjąć
czas postu, słuchając tradycji ewangelicznych, aby będąc przyjemnymi
Chrystusowi, znowu odzyskać rajskie mieszkanie.

Chwała. Ton 6: Adam siadł naprzeciw raju i łkając opłakiwał swoją
nagość: Biada mi, którego pokonało oszustwo złego i zostałem
okradziony oraz pozbawiony chwały! Biada mi, w prostocie nagiemu, a
teraz zakłopotanemu! O raju, nie nasycę się już twoją słodyczą! Nie
ujrzę także Pana i Boga mego, i Stwórcy, pójdę bowiem do ziemi, z
której zostałem wzięty. Miłosiernie szczodry, wołam do Ciebie: Zmiłuj
się nade mną, upadłym!

I teraz, teotokion pierwszy według tonu. Pogodna Światłości. Wejście.

Prokimenon: Pan zakrólował.

Na litii jak zwykle isomelos świętego patrona monasteru.

Chwała. Ton 6: Słońce skryło promienie, księżyc z gwiazdami zamienił
się w krew, góry przeraziły się, wzgórza zadrżały, gdy zamknięty
został raj. Wychodząc z niego Adam bił się rękoma po twarzy, mówiąc:
Miłosierny, zmiłuj się nad upadłym!

I teraz. Teotokion. Prosomion: Tajemniczo opiewamy Ciebie, Bogurodzico
Mario, okazałaś się bowiem tronem wielkiego Króla, osłoną najświętszą,
większą od niebios, rydwanem cherubinów, czcigodniejszą od serafinów,
arką chwały, z Ciebie bowiem przyszedł wcielony Bóg wszystkich, do
którego módl się o zbawienie dusz naszych.

Na stichownie stichery Oktoechosu.

Chwała. Ton 6: Adam został wygnany z raju z powodu pokarmu, przeto
siedząc na wprost raju płakał, jęczał rozrzewnionym głosem i mówił:
Biada mi, co ja straciłem, nieszczęsny! Przekroczyłem jedno
przykazanie Władcy i pozbawiłem się wszystkich dóbr! Raju najświętszy,
dla mnie zostałeś zasadzony i z powodu Ewy zamknięty, błagaj Tego,
który ciebie stworzył i mnie uczynił, abym napełnił się Twoimi
kwiatami! Przeto rzekł do niego Zbawiciel: Nie chcę zguby mego
stworzenia, ale chcę jego zbawienia i dojścia do poznania prawdy,
albowiem przychodzącego do mnie nie wyrzucę precz.

I teraz. Teotokion. Prosomion: Stwórca i Zbawiciel mój, Chrystus Bóg,
przyszedł z łona Twego, przyoblekł się w moje ciało i uwolnił z Adama
z pierwotnej klątwy. Przeto Tobie, Najczystsza, jako Bożej Matce i
Dziewicy, zaprawdę bez przerwy śpiewamy: Raduj się anielsko, raduj
się, Władczyni, orędowniczko i opieko, i zbawienie dusz naszych.

Teraz pozwalasz odejść. Po trisagionie troparion rozesłania:
Bogurodzico Dziewico, raduj się, trzykrotnie. I dalsza część czuwania,
a służbę świętego dnia śpiewamy na powieczerzu.

Na jutrzni,

na Bóg i Pan troparion zmartwychwstania dwa razy i teotokion, zwykła
recytacja Psałterza. Polijeleos, jak to wskazano w Niedzielę o Synu
Marnotrawnym, i Błogosławiony jesteś, Panie. Zaczynamy czytać pierwszą
księgę Heksameronu Chryzostoma i anabatmi według tonu. Wszystko, co
oddycha i Ewangelia jutrzni. Zmartwychwstanie Chrystusa zobaczywszy i
Psalm 50. Chwała. Ton 8: Dawco życia, otwórz mi bramę pokuty. I teraz.
Teotokion: Bogurodzico, skieruj mnie na ścieżki pokuty. Także ton 6:
Zmiłuj się nade mną, Boże, według wielkiego miłosierdzia Twego

oraz Gdy myślę, nieszczęsny, o mnóstwie popełnionych przeze mnie złych
czynów.

Kanony Oktoechosu zmartwychwstania, krzyża i zmartwychwstania oraz
Bogurodzicy na osiem

i Triodionu na sześć.

Kanon. Poemat protosynkritosa Chrystofora. Ton 6.

Pieśń 1

Hirmos: Jak po suchym lądzie wędrował Izrael stopami po otchłani i
prześladowcę faraona widząc tonącego, Bogu zwycięską śpiewał pieśń,
wołając.

Idź, moja lubieżna duszo, opłakuj dzisiaj swoje czyny, wspominając
pierwsze obnażenie w Edenie, przez które zostałaś wygnana z raju
rozkoszy i nieustannej radości.

Z wielkiego miłosierdzia i łaskawości, Stwórco stworzeń i Twórco
wszystkich, dawno temu z prochu ożywiłeś mnie, przykazując śpiewać
Tobie z Twymi aniołami.

Ze względu na bogactwo łaskawości Ty zasadziłeś, Stwórco i Panie,
rajską słodycz w Edenie, nakazując mi rozkoszować się pięknymi,
słodkimi i nieprzemijającymi owocami.

Chwała. Biada mi, duszo moja nieszczęsna, będąc w Edenie rozkoszy
przyjęłaś władzę od Boga i otrzymałaś polecenie, żeby nie spożywać
owocu wiedzy, po co więc przekroczyłaś prawo Boże?

I teraz. Teotokion: Bogurodzico Dziewico, jako córka Adama według
rodu, zaś według łaski Rodzicielko Chrystusa Boga, wezwij teraz mnie,
wypędzonego z Edenu.

Jako katabasję śpiewamy hirmos obecnego kanonu: Jak po suchym lądzie.

Pieśń 3

Hirmos: Nie ma świętego jako Ty, Panie Boże mój, któryś podniósł róg
wiernych Twych, Łaskawy, i umocniłeś nas na opoce wyznania Twego.

Podstępny wąż pozazdrościł niegdyś mojej czci, poszeptał podstęp w
uszy Ewy, a od niej ja przejąłem ten podstęp i zostałem wygnany, biada
mi, sprzed oblicza życia.

Wyciągnąwszy zuchwale rękę, skosztowałem drzewa rozumu, którego Bóg
nakazał mi nigdy nie próbować, i zostałem gwałtownie odrzucony od
Chwały Bożej.

Chwała. Biada mi, lubieżna moja duszo, żeś nie poznała podstępu! Jakże
nie odczułaś oszustwa i zawiści wrogiej? Omroczony został twój rozum i
przekroczyłaś przykazanie Twego Stwórcy.

I teraz. Teotokion: Nadziejo i opieko moja, Czysta, któraś przykryła
dawne obnażenie upadłego Adama, Jedyna, przez Twoje zrodzenie, znowu
przyoblecz mnie w niezniszczalność.

Katabasja: Nie ma świętego jako Ty.

Katyzma poetycka, ton 4:

Prosomion: Zadziwił się Józef.

Adam został wygnany z rajskiej słodyczy za gorzkie spożycie, nie
zachowawszy w niewstrzemięźliwości przykazań Władcy, i osądzony został
na uprawianie ziemi, z której sam został wzięty, i na zdobywanie swego
chleba w obfitym pocie czoła, przeto umiłujmy wstrzemięźliwość, abyśmy
nie zapłakali poza rajem, jak Adam, ale weszli do raju.

Chwała. Inna katyzma poetycka, ton 4:

Prosomion: Wstąpiłeś na niebo.

Teraz objawił się czas cnót i Sędzia stoi w drzwiach, nie smućmy się,
lecz przyjdźmy poszcząc, przynieśmy łzy, rozrzewnienie i miłosierdzie,
wołając: Zgrzeszyliśmy więcej, niż jest piasku morskiego, lecz
przebacz wszystkim, Wyzwolicielu, abyśmy otrzymali niezniszczalną
koronę.

I teraz. Teotokion. Prosomion:

Nigdy nie zamilkniemy, Bogurodzico, w głoszeniu Twojej mocy, niegodni,
gdybyś bowiem nie Ty stała modląc się, któż by nas wybawił z tylu
nieszczęść? Któżby nas zachował wolnymi aż do teraz? Nie odstąpimy od
Ciebie, Władczyni, zawsze bowiem wybawiasz Twoje sługi ze wszelkich
nieszczęść.

Także czytamy mowę Teologa po klęsce gradowej, która to mowa ma
początek:

Czemu burzycie chwalebny porządek?

Pieśń 4

Hirmos: Chrystus moją mocą, Bóg i Pan, śpiewa i głosi Boży Kościół, i
z czystym sercem weseli się w Panu.

Uczczony zostałem przez Ciebie w Edenie, lubieżny, biada mi, gdyż
zostałem oszukany i pozazdrościłem diabłu, i zostałem odrzucony od
Twego oblicza.

Opłakujcie mnie, zastępy anielskie, gdyż oszukany zostałem pozbawiony
piękna raju i tamtejszych wspaniałych ogrodów, i odrzucony przez Boga.

Łąko błogosławiono, ogrodzie zasadzony przez Boga, piękno raju, teraz
wylewajcie łzy ze swych liści, jak z oczu, nade mną obnażonym i
odrzuconym od Chwały Bożej.

Chwała. Odtąd nie widzę ciebie, ani nie rozkoszuję się twoją słodyczą
i boską Światłością, najczcigodniejszy raju, nagi zostałem bowiem
rzucony na ziemię, zagniewawszy Stworzyciela.

I teraz. Teotokion: Święta Władczyni, otwierająca wszystkim wiernym
bramy raju, które kiedyś Adam zamknął przestępstwem, otwórz mi bramy
miłosierdzia.

Katabasja: Chrystus moją mocą, Bóg i Pan

Pieśń 5

Hirmos: Bożą Twoją światłością, Dobry, od poranku czuwających Tobie
dusze oświeć miłością, modlę się, aby poznać Ciebie, Słowo Boże,
prawdziwego Boga, i wołam z ciemności grzechu.

Dawno temu wróg nienawidzący ludzi pozazdrościł mi pomyślnego życia w
raju, w postaci węża splamił mnie i okazał mnie obcym zawsze będącej
Chwały.

Płaczę i łkam w duszy, bez przerwy szukam oczyma mnóstwa łez, gdy
wejrzę i poznaję swoją nagość, którą mam przez przestępstwo.

Chwała. Zostałem stworzony ręką Bożą z ziemi, i że znowu mam powrócić
do ziemi, usłyszałem pełen żądz, któż nie zapłacze nade mną,
odrzuconym przez Boga, który Eden zamieniłem na piekło?

I teraz. Teotokion: Wszyscy wierni, głosimy Ciebie tajemną komnatą
weselną chwały, nieskalana Rodzicielko Boga, przeto błagam Ciebie,
Czysta: Uczyń mnie, odpadłego, uczestnikiem rajskiej komnaty weselnej.

Katabasja: Boską Twoją Światłością.

Pieśń 6

Hirmos: Morze życia wzburzone widząc przez burzę pokus przybiegam do
cichej Twej przystani i wołam do Ciebie: Wyprowadź ze zniszczenia
życie moje, wielce miłosierny.

Przyoblekłeś mnie w Edenie, Zbawco, w szatę utkaną przez Boga, jako
łaskawy, a ja przekroczyłem Twoje przykazanie, uwierzyłem
zwodzicielowi i okazałem się, nieszczęsny, nagim.

Duszo moja, żądz pełna, oddaliłem się od Boga, przez nieposzanowanie
Twoich przykazań pozbawiłem się słodyczy raju, zostałem rozłączony z
aniołami i sprowadzony do prochu, o upadku!

Chwała. Zmiłuj się, ulituj się nad dziełem ręki Twojej, Wszechmogący
Boże, nie odrzucaj mnie, błagam, który sam siebie odłączyłem od chóru
Twych aniołów.

I teraz. Teotokion: Mario wybrana przez Boga, Pani wszystkich, jako
Rodzicielka Pana, Króla wszystkich i Zbawiciela, wezwij mnie,
odrzuconego od chwały rajskiej.

Katabasja: Morze życia wzburzone widząc.

Kontakion, ton 6: Nauczycielu mądrości, dawco sensu, karzący
nierządnych i obrońco ubogich, wzmocnij, poucz moje serce, Władco, Ty
daj mi słowo, Ojca Słowo, oto bowiem nie zabraniam moim wargom, aby
wołały do Ciebie: Miłosierny, zmiłuj się nade mną, upadłym!

Ikos: Usiadł wtedy Adam naprzeciw słodyczy raju i płakał, bijąc rękoma
twarz i mówiąc: Miłosierny, zmiłuj się nade mną, upadłym!

Widział Adam anioła, który go wyrzucił i zamknął bramę boskiego
ogrodu, westchnął wielce i rzekł: Miłosierny, zmiłuj się nade mną,
upadłym!

Współczuj, raju, swemu właścicielowi, który popadł w nędzę, i szumem
twoich liści ubłagaj Stwórcę, aby ciebie nie zamykał: Miłosierny,
zmiłuj się nade mną, upadłym!

Raju najdoskonalszy, najświętszy, najbogatszy, zasadzony ze względu na
Adama i zamknięty ze względu na Ewę, ubłagaj Boga za upadłym:
Miłosierny, zmiłuj się nade mną, grzesznym!

Synaksarion:

Stichosy: Świat z prarodzicami gorzko niech zapłacze,

Przez słodki pokarm upadły z upadłymi.

Przez Twoją niewypowiedzianą łaskawość, Chryste Boże nasz, uczyń nas
godnymi pokarmu rajskiego i zmiłuj się nad nami jako jedyny Przyjaciel
człowieka. Amen.

Pieśń 7

Hirmos: Anioł uczynił piec rosę rodzącym dla sprawiedliwych
młodzieńców, Chaldejczyków zaś spalał z woli Bożej, przekonując
prześladowcę do zawołania: Błogosławiony jesteś, Boże ojców naszych.

Panie, rządzący wszystkimi wiekami, który stworzyłeś mnie z Twojej
woli, niegdyś zostałem oszukany przez chytrego węża i zagniewałem
Ciebie, Zbawco, nie odrzucaj mnie, Boże, lecz wezwij mnie.

Biada mi! Przybrany w szaty wstydu zamiast odzieży światłości, płaczę
nad moją zgubą, Zbawco, i z wiarą wołam do Ciebie, Dobry: Nie odrzucaj
mnie, Boże, lecz wezwij mnie.

Chwała. Pełen zła wąż zranił podstępnie całą moją duszę i sprawił: że
zostałem wypędzony z rajskich słodyczy, ale Ty, łaskawy Zbawco, nie
odrzucaj jako Bóg, lecz wezwij mnie.

I teraz. Teotokion: Przyjmij z miłosierdzia Twego moją błagalną
modlitwę, Nieskalana, i daj mi przebaczenie grzechów, Czysta, z
płaczem gorliwie wołającemu: Nie odrzucaj, Dobra, lecz wezwij mnie!

Katabasja: Anioł uczynił piec rosę rodzącym

Pieśń 8

Hirmos: Z płomienia sprawiedliwym rosę wytoczyłeś i ofiarę
sprawiedliwego wodą spaliłeś, wszystko bowiem czynisz, Chryste, co
tylko zechcesz, Ciebie wywyższamy na wieki.

Dawno temu różnorodnymi darami uczciłeś dzieło Twoich rąk, jedyny
Przyjacielu człowieka, ale podstępny wąż oszukał mnie syczeniem, biada
mi, i pozbawił prawdziwych dóbr.

Dlaczego posłuchałaś gorzkiej rady i przestąpiłeś Boże przykazanie?
Biada mi, pokorna duszo, któraś znieważyła Boga! Przecież zostałaś
stworzona, aby Go zawsze sławić z aniołami.

Błogosławimy Ojca i Syna, i Świętego Ducha, Pana.

Będąc władcą gadów i zwierząt, jakże rozmawiałaś z gadem niszczącym
duszę, wziąwszy sobie za doradcę podstępnego jako prawego, a on ciebie
oszukał, duszo moja wielce cierpiąca?

I teraz. Teotokion: Opiewamy Ciebie, Mario pełna łask, jako pełne
światłości mieszkanie Bożego wcielenia, przeto mnie, okropnie
zamroczonego przez żądze, oświeć światłością miłosierdzia, Nadziejo
pozbawionych nadziei.

Chwalimy, błogosławimy i kłaniamy się Panu, śpiewając i wywyższając Go
na wieki.

Katabasja: Z płomienia sprawiedliwym rosę wytoczyłeś

Pieśń 9

Hirmos: Boga ludzie nie mogą widzieć, na Niego nie śmieją patrzeć
zastępy aniołów. Przez Ciebie, Najczystsza, objawiło się ludziom Słowo
wcielone, które wywyższając z wojskami niebios Ciebie wysławiamy.

W Edenie słodkim wydał mi się smak owocu wiedzy, gdy go spożywałem,
ale ostatecznie stał się żółcią. Biada mi, duszo pełna żądz, gdyż brak
wstrzemięźliwości uczynił cię obcą dla pokarmu rajskiego.

Boże wszystkich, miłosierny Panie, wejrzyj łaskawie na moją pokorę i
nie wysyłaj mnie daleko od boskiego Edenu, abym patrząc na dobra, od
których odpadłem, usilnie starał się przez płacz znowu otrzymać to, co
straciłem.

Łkam, jęczę i płaczę patrząc na cherubiny z płomiennym orężem,
strzegące wejścia do raju, jak im nakazano, niedostępnego dla
wszystkich przestępców, biada, lecz Zbawco mój, nie zabronione uczyń
mi wejście!

Chwała. Odważam się ze względu na wielość Twego miłosierdzia, Chryste
Zbawco, i ze względu na Boży bok Twojej krwi, którą uświęciłeś naturę
ludzką, otwierając bramy raju tym, którzy Tobie służą, Dobry, przedtem
zamknięte dla Adama.

I teraz. Teotokion: Nieprzebyta bramo życia, Dziewico Bogurodzico,
zamknięte przedtem bramy raju otwórz mi Twoimi modlitwami, abym sławił
Ciebie, po Bogu moją pomoc i pełną władzy ucieczkę.

Katabasja: Boga ludzie nie mogą widzieć.

Eksapostilarion Zmartwychwstania.

Chwała. Triodionu. Prosomion: Niewiasty usłyszcie.

Przekroczyłem, Panie, Twoje przykazanie i pozbawiłem się, nieszczęsny
Twojej chwały, napełniłem się wstydem, biada mi! Zostałem pozbawiony
słodyczy rajskiej, o Łaskawy. Miłosierny, zmiłuj się, nad tym, który
sprawiedliwie pozbawił się Twojej łaskawości.

I teraz. Inny. Prosomion: Z uczniami wejdźmy.

Wygnany zostałem z raju po spożyciu pokarmu, Panie, i znowu zostałem
wprowadzony przez krzyż i cierpienie Twoje, Zbawco i Boże mój, którym
umocnij nas w nieskalanym przebyciu postu i pokłonieniu się Bożemu
zmartwychwstaniu, zbawczej Paszce, dla modlitw Tej, która Ciebie
zrodziła.

Do psalmów pochwalnych dodajemy cztery stichery zmartwychwstania z
Oktoechosu,

jeden Anatoliosa i te oto isomelosy Triodionu:

Ton 5: Biada mi, Adam zawołał płacząc, albowiem wąż i niewiasta
pozbawili mnie Bożej ufności i rajskiej słodyczy pozbawiło mnie
spożycie owocu drzewa. Biada mi, nie mogę znieść mojej hańby! Niegdyś
byłem królem wszystkich ziemskich stworzeń Bożych, teraz jestem
niewolnikiem jednej nieprawej rady. Niegdyś byłem przyodziany w chwałę
nieśmiertelności, teraz noszę śmiertelną skórę jako śmiertelny. Biada
mi, kogóż uczynię pomocnikiem w mym płaczu? Ty, Przyjacielu człowieka,
który stworzyłeś mnie z ziemi, przyoblókłszy się w łaskawość, wyzwól z
wrogiej niewoli i zbaw mnie.

Stichos: Wysławiać będę Ciebie, Panie, całym sercem moim, opowiem
wszystkie cuda Twoje.

Otworzyło się pole walki cnót i ci, którzy chcą się potykać, niech
wejdą, przepasawszy się dobrym wysiłkiem postu. Ci, którzy dobrze
walczą, sprawiedliwie zyskają korony i wziąwszy potężny oręż krzyża
sprzeciwmy się wrogowi, jako mur obronny mając wiarę i jako tarczę
modlitwę, jako hełm miłosierdzie, zamiast miecza post, który odcina od
serca całe zło. Ten, kto to czyni, otrzyma w dniu Sądu prawdziwą
koronę od Chrystusa, Króla wszystkich.

Stichos: Rozweselę się i rozraduję w Tobie, będę śpiewał imieniu
Twemu, Najwyższy.

Ton 6: Adam został wypędzony z raju po skosztowaniu pokarmu, Mojżesz
zaś ujrzał Boga, oczyściwszy oczy duchowym postem. Przeto pragnąc być
mieszkańcami raju, odsuńmy się od niewłaściwego pokarmu i pragnąc
zobaczyć Boga, jak Mojżesz pośćmy czterdzieści dni, modlitwą i
błaganiem utulmy żądze duchowe, odrzućmy rozkosze cielesne, lekko
wejdźmy na wysokości, gdzie chóry anielskie niemilknącymi głosy
opiewają nierozdzielną Trójcę, patrząc na Jej niezwykłą dobroć i
władzę. Tam uczyń nas godnymi, w Tobie mających nadzieję Synu Boży,
Dawco Życia, śpiewać z zastępami anielskimi, dla modlitw Matki, która
Ciebie zrodziła, apostołów, męczenników i ascetów.

Stichos: Powstań, Panie Boże mój, niech wzniesie się ręka Twoja, nie
zapominaj na zawsze o ubogich Twoich.

Nadszedł czas, początek duchowych zmagań i zwycięstwa nad demonami,
wszelka broń wstrzemięźliwości, anielska wspaniałość, odwaga wobec
Boga. Przez nie Mojżesz stał się rozmówcą Stwórcy i głos niewidzialny
przyjął swymi uszami. Panie, jako Przyjaciel człowieka uczyń i nas
godnymi pokłonienia się Twoim cierpieniom i świętemu zmartwychwstaniu.

Chwała. Tenże sam. I teraz. Błogosławiona jesteś, Bogurodzico
Dziewico. Wielka doksologia i zwykła litia w narteksie, podczas której
śpiewamy Chwała, i teraz. I stichera ewangeliczna. Dodajemy także
pierwszą godzinę. Czytamy mowę katechetyczną świętego ojca naszego
Teodora Studyty i rozesłanie.

Na Liturgii typika. Błogosławieństwa według tonu na sześć i z kanonu
Triodionu pieśń szósta na cztery. Prokimenon, ton 8: Złóżcie śluby i
wypełnijcie je przed Panem Bogiem naszym. Stichos: Znany jest w Judei
jest Bóg, w Izraelu wielkie jest imię Jego. Lekcja z Listu do Rzymian,
perykopa 112. Alleluja, ton 6: Dobrze jest wyznawać Pana i śpiewać
imieniu Twemu, Najwyższy. Stichos: Ogłaszać o poranku miłosierdzie
Twoje i prawdę Twoją każdej nocy. Ewangelia według Mateusza, perykopa
17. I Boska Liturgia Chryzostoma. Koinonikon: Chwalcie Pana z niebios,
chwalcie Go na wysokościach. Alleluja, trzy razy.

Należy wiedzieć, że od tej niedzieli aż do Podwyższenia czcigodnego
Krzyża nie ma polijeleosu, który jest śpiewany tylko na czuwaniach
świąt Pańskich i wielkich świętych.

W tę samą niedzielę seropustną wieczorem,

po początkowym psalmie, do: Panie, wołam do Ciebie, dodajemy dziesięć
sticher od: Wyprowadź z ciemnicy duszę moją, i śpiewamy cztery
stichery pokutne, Oktoechosu według tonu, które są zapisane dwie
wieczorem na stichologii i dwie na stichologii jutrzni. [Tak samo w
pozostałe niedziele od tej aż do piątej niedzieli świętego Postu.
Panie, wołam do Ciebie, śpiewamy według tonu,

jak jest to podane kolejno w Oktoechosie]. Także trzy z Triodionu i
trzy z Menei.

Poemat kyr Józefa.

Stichery, ton 2:

Prosomion: Gdy z drzewa.

Wszyscy usilnie postarajmy się ukorzyć ciało wstrzemięźliwością,
przechodząc przez pole walki nieskalanego postu, modlitwami i łzami
znajdźmy zbawiającego nas Pana, uczyńmy konieczne zapomnienie zła,
wołając: Zgrzeszyliśmy przed Tobą, Zbawco, jak dawno temu mieszkańcy
Niniwy, Chryste Królu, uczyń nas dziedzicami niebieskiego królestwa,
Łaskawy.

Tracę nadzieję myśląc o moich czynach, Panie, będąc godnym wszelkich
cierpień, bowiem pogardziłem Twymi czcigodnymi przykazaniami, Zbawco,
spędzając moje życie w nierządzie. Przeto błagam, abyś oczyścił mnie
obfitym deszczem pokuty, postem i modlitwą, jako jedyny miłosierny
oświeć mnie i nie pogardzaj mną, najłaskawszy Dobroczyńco wszystkich.

Inna stichera, kyr Teodora, ton 2:

Prosomion: Daj zrozumienie.

Zacznijmy radośnie czas postu, wysiłki duchowe uczyńmy jego podstawą,
oczyśćmy duszę, oczyśćmy ciało, pośćmy od wszelkiej żądzy jak pościmy
od pokarmów, rozkoszując się dobrocią Ducha, czyniąc to wszystko z
miłością, abyśmy wszyscy stali się godni ujrzeć najczcigodniejszą mękę
Chrystusa Boga i świętą Pasch, duchowo radując się.

Także z Menei świętemu trzy prosomiony, gdy jest isomelos, to Chwała,
a jeśli nie, wtedy Chwała,

i teraz. Teotokion tego samego tonu z Menei. Wejście z kadzielnicą.
Pogodna Światłości.

Prokimenon, ton 8: Nie odwróć oblicza Twego od dziecka Twego, albowiem
cierpię, szybko wysłuchaj mnie. Zważ na duszę moją i wybaw ją i
stichosy.

I znowu wyższym głosem: Nie odwracaj Twego oblicza od dziecka Twego.

Należy wiedzieć, że we wszystkie niedziele świętej Czterdziesiątnicy
ma miejsce wejście

z kadzielnicą ze względu na wielkie prokimenony.

Pozwól, Panie, w wieczór ten. Pokłony trzy i ektenia.

Na stichownie isomelos, ton 4:

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy służącej na
ręce jej pani, tak oczy nasze ku Bogu, Bogu naszemu, dopóki nie
ulituje się nad nami.

Zajaśniała Twoja łaska, Panie, zajaśniało oświecenie naszych dusz. Oto
czas życzliwy, oto czas pokuty, odrzućmy uczynki ciemności i
przyobleczmy się w zbroję światłości, aby przepłynąwszy wielką głębię
postu osiągnąć zmartwychwstanie po trzech dniach Pana i Zbawiciela
naszego Jezusa Chrystusa, zbawiającego dusze nasze.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Wysławiany w pamięci świętych Twoich, Chryste Boże, przez
nich błagany, ześlij nam wielkie miłosierdzie.

Chwała. Isomelos z Menei, jeśli jest pamięć świętego. I teraz.
Teotokion według tonu Menei.

Jeśli nie ma zaś wspomnienia, to: Chwała, i teraz.

Teotokion, ton ten sam. Prosomion: Jako mężnego.

Zastępy anielskie wysławiają Ciebie, Matko Boga, bowiem zrodziłaś,
Najczystsza, zawsze współbędącego z Ojcem i Duchem, który zastępy
anielskie z niebytu powołał swoim pragnieniem. Módl się do Niego, aby
wybawił ze zniszczenia i oświecił dusze prawosławnych, Ciebie
opiewających, Najczystsza.

Teraz pozwalasz odejść słudze Twemu. Trisiagion. Trzy pokłony.
Najświętsza Trójco. Ojcze nasz. Tropariony następujące, ton 4:
Bogurodzico Dziewico, raduj się, i czynimy jeden pokłon. Chwała.
Chrzcicielu Chrystusa, jeden pokłon. I teraz. Módlcie się za nami
święci apostołowie, jeden pokłon. Także: Pod Twoje miłosierdzie, bez
pokłonu. Panie, zmiłuj się, czterdzieści razy cichym i łagodnym
głosem. Chwała, i teraz. Czcigodniejszą od cherubinów. W imię Pańskie
pobłogosław, ojcze! Kapłan: Niech będzie błogosławiony Chrystus Bóg
nasz, w każdym czasie, teraz i zawsze, i na wieki wieków. My zaś:
Amen. I modlitwę: Niebieski Królu.

I czynimy trzy wielkie pokłony, odmawiając modlitwę świętego Efrema
Syryjczyka:

Panie i Władco życia mego, nie daj mi ducha próżności, zniechęcenia,
pożądania władzy i próżnych słów.

Daruj zaś słudze Twemu ducha czystości, mądrej pokory, cierpliwości i
miłości.

O Panie, Królu, pozwól mi widzieć moje grzechy i nie osądzać brata
mego, albowiem błogosławiony jesteś na wieki wieków. Amen.

Całujemy święte i czcigodne ikony. Przełożony mówi: Chwała Tobie,
Chryste Boże, Nadziejo nasza, chwała Tobie. Odmawia też modlitwę i
pełne rozesłanie.

Po nieszporach w jadalni ma miejsce posiłek dla braci. Po powstaniu
śpiewamy, według zwyczaju, małe powieczerze, z pokłonami postnymi. Na:
Chwała na wysokościach Bogu, trzy pokłony. [Jeśli było czuwanie, to
nie odmawiamy kanonu Bogurodzicy]. Zaprawdę godne to jest. Trisagion,
trzy pokłony i zwykłe tropariony. Panie, zmiłuj się, czterdzieści
razy. Chryste Boże, który w każdym czasie i w każdej godzinie. Kapłan:
Boże, ulituj się nad nami i pobłogosław nas, rozjaśnij oblicze swoje
nad nami i zmiłuj się nad nami. Trzy wielkie pokłony z modlitwą
świętego Efrema: Panie i Władco życia mego. I pozostałych dwanaście
pokłonów. Także trisagion. Po Ojcze nasz, mówimy: Panie, zmiłuj się,
dwanaście razy, i modlitwa: Nieskalana, Czysta. Także: Władco, daj
nam, udającym się na spoczynek, oraz rozesłanie.

W ten sposób przebiega służba nieszporów i powieczerza w tym tygodniu,
tak samo bywa w pozostałe tygodnie, aż do piątej niedzieli świętej
Czterdziesiątnicy, czego niech nikt nie zmienia.

Niech będzie wiadomym, że jeśli w tych świętych dniach w ciągu
tygodnia brat nasz odejdzie do Pana, to nie ma jego trzecin aż do
piątku wieczorem, wtedy bowiem służymy panichidę za niego, podobnie i
w sobotę Liturgia za niego. W przyszłą zaś sobotę bywają jego
dziewięciny. Czterdziesięciny jego służymy, gdy spełni się liczba jej
dni: ofiary zaś i wspomnienia jego zaczynają się od nowej niedzieli,
aż do skończenia dni czterdziestu.
