W PONIEDZIAŁEK WIECZOREM,

do: Panie, wołam do Ciebie, dodajemy stichery, ton 3:

Prosomion: Na kształt krzyża.

Różnoraki wąż ujrzawszy lenistwo w sprawach pożytecznych,
pokusami ku złym i gorszym kierując pokazał słodycz grzechu
będącą jego gorzkim działaniem przeciwnymi Bożym przykazaniom,
przeto okazuje mi jako dobro rzeczy złe, które jak za dobro
przyjmuję, Chryste.

Stichos: Dla imienia Twego cierpiałem, Panie, cierpiała dusza moja
dla słowa Twego, dusza moja ma nadzieję w Panu.

Każdą drogą nieprawości i grzechu szedłem gorliwie, ostatecznie
porzuciwszy prawą drogę, teraz zaś zbliżam się do bram śmierci i
przerażony wołam: Drogo naszego życia, Jezu mój najłaskawszy,
nawróciwszy mnie ku drodze prawdziwej pokuty, Zbawco, daj mi poprawę
i przed śmiercią uczyń godnym Bożego przebaczenia.

Stichos: Od straży porannej do nocy, od straży porannej niech Izrael
ma nadzieję w Panu.

Uśmierciłem siebie samego przez rozliczne grzechy i mnóstwo zła,
przez wielkie nieprzyzwoitości, leżę martwy, zaiste bez pomocy,
żyje tylko moja nadzieja, skierowana ku Twojej łaskawości: Martwym
dajesz oddech zarazem i życie, Chryste, i zabijasz żądze nas
zabijające, przeto uprzedziwszy wyrwij mnie z wiecznej śmierci.

Także stichery z Menei. Chwała, świętemu, jeśli jest. I teraz,
teotokion. Jeśli nie ma Menei, inne stichery świętemu i wielkiemu
Janowi Poprzednikowi.

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Ty, któryś Twoim zrodzeniem rozwiązał bezdzietność matki i
milczenie Ojca, Poprzedniku, bezdzietność mego serca i milczenie
duszy rozwiąż Twoimi łaskawymi modlitwami do miłosiernego Syna
Ojca, wszystkich Władcy i Boga, którego jako Słowo Rozumu
bezboleśnie rodzi i łaskawie umocni mnie w mowie i czynach.

Stichos: Chwalcie Pana wszystkie narody, wysławiajcie Go wszyscy
ludzie.

Ty, któryś przygotował ścieżki Chrystusowi i naprawił drogi,
przed którego obliczem zostałeś posłany i moje serce okaż
szczęśliwym dla modlitw Twoich, który okazałeś się godnym Jego
czcigodnych nóg, uczyń mnie godnym chodzenia po niebiańskiej ziemi,
którą chodzą nogi łagodnych, abym miłością czcił Ciebie jako
orędownika.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Pozazdrościłeś na ziemi życia anielskiego, spełnienie proroków i
pierwszy męczenniku Nowego Przymierza, który będącym pod ziemią
pierwszy byłeś głosicielem zstąpienia tam Bożego Słowa, przez
Chrystusa poświadczony Przyjacielu Baranka i Wybawiciela, wybaw Twego
sługę z wszelkich wrażych zgorszeń i wymyślnych jego pokus,
Chrzcicielu Janie, Twoimi modlitwami.

Chwała, i teraz. Teotokion: Ty, która jesteś obłokiem
niezachodzącej Światłości, Dziewico radością otoczona przez
Boga, błogosławiona Mario, zapal mi światłość pokuty w
ciemności grzechu szaleńczo trzymanemu i wybaw Twoimi modlitwami z
ognia gehenny i ciemności bez światła, okaż uczestnikiem
niezachodzącego dnia, Dziewico, przybiegającego pod Twoją opiekę,
Przeczysta.

Także: Pogodna Światłości. Prokimenon dnia.

Na stichownie stichery, ton 3:

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Zbaw mnie, Panie Boże mój, Ty bowiem jesteś zbawieniem wszystkich,
trwoży mnie bowiem burza żądz i brzemię nieprawości moich
pogrąża mnie. Podaj mi pomocną dłoń i zaprowadź ku Światłości
rozrzewnienia, jako jedyny miłosierny i Przyjaciel człowieka.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Wielka jest moc Twoich męczenników, Chryste, w grobach bowiem
leżąc duchy przepędzają i likwidują wrażą władzę, którzy
walczyli o pobożność wiary w Trójcę.

Chwała, i teraz. Teotokion: Wśród niewiast święta Bogurodzico
Matko Dziewico, módl się do zrodzonego przez Ciebie Króla i Boga,
aby nas zbawił jako Przyjaciel człowieka.

Także: Teraz pozwalasz odejść. Trisagion i po: Ojcze nasz,
troparion i rozesłanie.

W PONIEDZIAŁEK NA POWIECZERZU,

Kanon do Najświętszej Bogurodzicy. Ton 3.

Pieśń 1

Hirmos: Dawno temu z woli Bożej wody w jedno zebrawszy miejsce
rozdzielił morze dla ludu izraelskiego, oto Bóg nasz pełen chwały,
Jemu jednemu śpiewajmy, albowiem się wysławił.

W lenistwie życie spędziłem, zbliżyłem się do kresu życia mego,
przeto Ty sama, Przeczysta, chociaż w ostatniej godzinie daj mi
rozrzewnienie, błagam, abym płakał gorzko nad niezliczonymi moimi
grzechami.

Szaleńczo skalałem żądzami ciała piękno stworzone na obraz,
Dziewico, przeraziłem się niezadowolenia Boga i strasznego skazania
na ogień, przeto zmiłuj się nade mną, przybiegającym do Ciebie.

Chwała. Skłaniając kolana proszę, nieszczęsny, o Twoją pomoc,
najświętsza Dziewico, przeto usłysz bolejącą duszę i ciężki
obłok mego smutku rozpędź zorzą Twoich modlitw.

I teraz. Daj obficie napoić się łzami bruzdom żądzy mojej duszy i
pozwól mi przynieść stokrotny owoc, Władczyni, napełnij moje
serce wszelką radością, abym Ciebie sławił.

Pieśń 3

Hirmos: Ty, który wszystko przywiodłeś do istnienia Słowem
stwarzając, Duchem spełniając, Wszechwładco Najwyższy, w Twojej
miłości umocnij mnie.

Daj mi obłok łez, dobra Bogurodzico, i wygaś nimi piec moich
żądz, obmyj mnie z wszelkiego skalania duszy.

W nieprawościach skalałem szlachetność duszy, Przeczysta, i lękam
się badania, gdy będziesz badał godność mego obrazu, Słowo.

Chwała. Burza grzechów teraz ogarnąwszy mnie, sprowadzi do głębi
rozpaczy, lecz podaj mi dłoń, Czysta, i skieruj mnie ku pokucie.

I teraz. W godzinie Sądu wybaw Twego sługę, Nieskalana, z gehenny i
wszelkiej innej kary, uczyń mnie wspólnym królestwu Twego Syna i
Boga.

Pieśń 4

Hirmos: Dałeś nam, Panie, wielką miłość, Jednorodzonego bowiem
Twego Syna za nas na śmierć wydałeś. Przeto wołamy Tobie z
dziękczynieniem: Chwała mocy Twojej, Panie!

Wody moich nieprzystojnych czynów doszły do mojej nieszczęsnej
duszy, Czysta, przeto ogarnięty wrażymi zamysłami wołam z bólem:
Nie pogardzaj mną, Władczyni, Twoim sługą.

Duchowe bestie niemiłosiernie teraz mnie otoczyły, chcąc
bezlitośnie pochwycić moją pokorną duszę, Nieskalana, przeto
skrusz, Przeczysta, ich zgubne dla duszy paszcze.

Chwała. Miłosierna bądź dla Twego sługi, Władczyni, modlę się,
i wyrwij Twój lud z czekającej kary, abyśmy z dziękczynieniem
wołali do Ciebie: Chwała Tobie, Królowej wszystkich.

I teraz. Gdy Oblubieniec przyjdzie w mocy sądzić ziemię, wtedy
pozwól mi wyjść na Jego spotkanie z zapaloną świecą, Przeczysta,
i pokłonić się Jego przyjściu.

Pieśń 5

Hirmos: Na ziemi pojawił się Niewidzialny i z ludźmi zechciał
żyć Niedościgniony, do Ciebie zwracając się z modlitwą poranną
śpiewamy Tobie, Przyjacielu człowieka.

Liczne psy zaprawdę obeszły mnie, tłum złych duchów otoczył
mnie, lecz rozpędź teraz ich narady, Przeczysta.

Zły wyrył mi teraz jamę, pragnąc mnie do niej zrzucić, lecz
dzięki Twojej prawicy, Władczyni, niech sam wpadnie w jamę, którą
wykopał.

Chwała. Niech nie będę oskarżony zapalczywością Twego Syna w
godzinie Jego przyjścia, ani też w Jego gniewie niech nie będę
ukarany, przez wszystkich opiewana, lecz wybaw mnie Twoimi modlitwami.

I teraz. Zobacz niemoc, zobacz pokorę mojej nieszczęsnej duszy,
Czysta, i powstanie przeciwko mnie bezcielesnych wrogów, wybaw mnie z
ich namiętności.

Pieśń 6

Hirmos: Ogromna otchłań grzechów otoczyła mnie i słabnie mój
duch, lecz Ty, Władco, wyciągnij wszechwładną Twoją prawicę i,
dobry Sterniku, zbaw mnie, jak Piotra.

Gdy moja dusza zechce rozłączyć się z ciałem, Nieskalana, wtedy
na znak Stwórcy wszystkich wyzwól mnie z ręki nienawidzących mnie,
Bogurodzico opiewana przez wszystkich.

Wysusz mętne rzeki złych moich czynów strumieniami rozrzewnienia,
Bogurodzico, i w dniu Sądu skieruj ku wodom ulgi.

Chwała. Znasz moją niemoc duchową i słabość mego rozumu,
Przeczysta, ciała osłabienie, przeto wybaw Twego sługę, Ciebie
bowiem zdobyłem jako niewzruszoną orędowniczkę.

I teraz. Daj mi strumienie duchowych łez, Dziewico, którymi umyję
brud moich grzechów i mowę żądz, Nieskalana, i skalanie ciała.

Także: Panie, zmiłuj się, trzy razy. Chwała, i teraz.

Katyzma poetycka:

Prosomion: Gabriel zadziwił się pięknem Twego dziewictwa.

Ty, która Miłosiernego nosiłaś w łonie, ulituj się nad
przybiegającym pod Twoją opiekę i z głębi duszy proszącym o
Twoją Bożą pomoc, Władczyni, uczyń godnym miłosierdzia, gdy
stanę przed Władcą stworzeń, wybaw mnie z wiecznego ognia, Czysta,
i z wszelkiego osądzenia.

Pieśń 7

Hirmos: Dawno temu złotemu posągowi, perskiemu bożkowi dzieci nie
pokłoniły się, śpiewając trzej w środku pieca: Ojców Boże,
błogosławiony jesteś.

Rozlały się na mnie wody grzechów, Czysta, sięgając mojej duszy,
otchłań ogromna otoczyła mnie, lecz wyrwij mnie z tej gwałtownej
burzy.

Pokrop mnie, Czysta, krwią z boku Twego Syna, ogromem Twego
miłosierdzia, obmyj mnie strumieniami łez i oczyść mnie z
wszelkiego skalania.

Chwała. Daj skruchę mojej duszy i pokorę sercu, Przeczysta, abym
wyzwolił się z wszelkiej przewrotności, zawsze bezlitośnie mnie
łowiących.

I teraz. Jako miłosierna Matka Boża uczyń sługi Twoje godnymi
miłosierdzia, którzy z wiarą wołają do Twego Syna: Ojców Boże,
błogosławiony jesteś.

Pieśń 8

Hirmos: Stojący pobożnie młodzieńcy, objęci przez pożerający
płomień, pozostali nienaruszeni, śpiewając Bożą pieśń:
Błogosławcie Pana wszystkie dzieła Pańskie i wywyższajcie Go na
wszystkie wieki.

Strzały strzelca skrusz władzą Twego Syna, Czysta, i niech fałsz
diabła wypłynie teraz na wierzch, abym śpiewał: Wszystkie dzieła
Pańskie śpiewajcie Panu i wywyższajcie Go na wieki.

Twoją Światłością oświeć moje omroczone serce, Dziewico, i
orężem Światłości otwórz mi bramy Światłości, wołającemu:
Błogosławcie Pana wszystkie dzieła Pańskie, śpiewajcie i
wywyższajcie Go na wieki.

Chwała. Zasnąwszy ku śmierci leżę w grobie rozpaczy, lecz sama
mnie podnieś, Dziewico, i pozwól odważnie śpiewać: Wszystkie
dzieła Pańskie błogosławcie Pana, śpiewajcie i wywyższajcie Go
na wieki.

I teraz. Nie przestawaj modlić się za czczących Ciebie, Czysta, w
rozrzewnieniu śpiewających Twemu Synowi, który wybawił nas z sieci
diabelskich: Wszystkie dzieła Pańskie błogosławcie Pana,
śpiewajcie i wywyższajcie Go na wieki.

Pieśń 9

Hirmos: W cieniu Prawa i w Piśmie widzimy, wierni, obraz: Wszelkie
niemowlę płci męskiej otwierające łono jest święte Boga, przeto
uwielbiamy pierworodne Słowo Ojca niemającego początku,
pierworodnego Syna Matki nieznającej męża.

Atakuje moją duszę burza żądz i fala skalanych zamysłów, burza
złych ludzi zawsze mnie trwoży, ale jako miłująca ludzi Dziewica
szybko wybaw mnie z ich mocy.

Duszo pokorna, odstąp od Twoich złych czynów i zaprzestań zła, a
skoro zagniewałaś Boga, gorliwie przyjmij Jego przykazania, masz
bowiem Bogurodzicę naprawiającą Twoje drogi.

Chwała. Jako Ta, która urodziła Pana wszystkich, wyzwól mnie z
żądz i okropnych grzechów, z wielkiego Twego miłosierdzia całego
wzbogać mnie dobrymi czynami, abym radując się z miłością
wielbił Ciebie, Nieskalana.

I teraz. Zbliża się koniec, duszo, przy drzwiach Sąd, odstąp od
wstydliwych dzieł i zacznij dobre życie, masz bowiem obrończynię
Bogurodzicę, wybawiającą Ciebie z wszelkiego zła.

Także: Zaprawdę godne to jest, i pokłon. Trisagion. Po: Ojcze nasz,
troparion, ciąg dalszy i rozesłanie.

WE WTOREK RANO,

po pierwszej recytacji Psałterza katyzmy poetyckie rozrzewniające,
ton 3:

Żyjąc na ziemi, duszo moja, pokajaj się, bowiem proch nie śpiewa w
grobie, ani nie wybawia się z grzechów, zawołaj do Chrystusa Boga:
Znawco serc, zgrzeszyłem Tobie, zanim mnie osądzisz, oszczędź
mnie, Boże, i zmiłuj się nade mną.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

Dokąd, duszo moja, trwać będziesz w grzechach? Dokąd będziesz
odkładać pokutę? Rozważ w swych myślach nadchodzący Sąd i
zawołaj do Chrystusa Boga: Znawco serc, zgrzeszyłem, bezgrzeszny
Panie, zmiłuj się nad nami.

Chwała, i teraz. Teotokion: Ucieczko i mocy nasza, Bogurodzico, mocna
pomocy świata, Twymi modlitwami okryj sługi Twoje przed wszelkimi
kłopotami, jedyna błogosławiona.

Po drugiej recytacji Psałterza katyzmy poetyckie, ton 3:

Na Sądzie Ostatecznym bez oskarżycieli oskarżają, bez świadków
osądzają, księgi bowiem sumienia zostają otworzone i ukryte sprawy
zostają odkryte, zanim więc na owym powszechnym widowisku mają być
badane moje czyny, oczyść mnie, Boże, i zbaw mnie.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

Ty znasz głębię moich grzechów, Panie, podaj mi pomocną dłoń
jak Piotrowi, i zbaw mnie.

Stichos: Przedziwny jest Bóg w świętych swoich, Bóg Izraela.

Męczennikom: Jaśniejące wiarą najjaśniejsze światła, święci
lekarze słabych, chwalebni cierpiętnicy, nie ulękliście się
bowiem ran prześladowców, zniszczyliście niegodziwość bożków,
mając zwycięstwo niezwyciężone, krzyż prawdziwy.

Chwała, i teraz. Teotokion: Przyjmij, Władczyni, z wiarą
przybiegających pod Twoją opiekę i nie znienawidź nas, ani nie
pogardzaj nami, Dobra, modlącymi się w pokucie, przyjmij modlitwę z
moich niegodnych ust i Twoim orędownictwem wybaw mnie z sieci, abym z
odwagą wołał do Ciebie: Raduj się, otoczona radością.

Po trzeciej recytacji Psałterza katyzmy poetyckie, ton 3:

Prosomion: Gabriel zadziwił się pięknem Twego dziewictwa.

Przybiegłszy z wiarą pod Twoją opiekę, wołamy z głębi duszy:
Proroku i Poprzedniku pobłogosławiony przez Boga, wycisz burze pokus
i trwogę nieszczęść, fale trosk i uczyń marnością chytre w złu
rady, wypraszając nam wielkie miłosierdzie.

Twoje zniechęcenie, duszo nieszczęsna, przed Twoim odejściem
odrzuć przez pokutę i z płaczem nawróć się, wołając do
łagodnego Jezusa, Przyjaciela człowieka: Zgrzeszyłem Tobie,
Władco, lecz jako miłosierny zbaw mnie dla modlitw świętego
Poprzednika jako jedyny Bezgrzeszny.

Chwała, i teraz. Teotokion: Niedocieczona i niezgłębiona jest
budząca bojaźń Twoja tajemnica, Władczyni otoczona radością,
bowiem Nieogarnionego poczęłaś i zrodziłaś, który przyjął
ciało z przeczystego Twego łona, do którego z Poprzednikiem zawsze
módl się, Czysta, aby zbawił dusze nasze.

Kanon rozrzewniający do Pana naszego Jezusa Chrystusa i świętych
Jego męczenników,

mający akrostych: Zważ na moje jęki, Boże Słowo. Poemat Józefa.
Ton 3.

Pieśń 1

Hirmos: Przedziwne i sławne czynisz cuda, Ty jesteś Bogiem, który
otchłań uczynił ziemią zieloną i rydwany zatopił, zbawiając
ludzi śpiewających Tobie jako Królowi naszemu i Bogu.

Sami nad sobą przed końcem płaczmy z całej duszy, wierni,
przybliża się Oblubieniec, zapalmy czyny jak jaśniejące świece,
abyśmy wszyscy razem otrzymali Boży przybytek.

Dawno temu Manasses pokutował z całej duszy i został zbawiony,
związany zawołał bowiem do jedynego Władcy, przeto naśladuj go,
duszo, i będziesz zbawiona.

Męczennikom: Oślepienie oczu, pozbawienie rąk, wycięcie języka,
odjęcie nóg, skruszenie bioder i ramion przecierpieliście Boży
męczennicy, dzięki składając Jezusowi Chrystusowi.

Męczennikom: Lecznicą okazał się dla nas relikwiarz z waszymi
relikwiami, święci męczennicy, dla wszystkich wiernych, z którego
czerpiemy uzdrowienia dusz i ciał, zawsze was z wdzięcznością
czczących.

Teotokion: Nosząc mannę Chrystusa jako duchowe naczynie, wybaw mnie
z goryczy żądz zgubnych dla duszy, Dziewico opiewana przez
wszystkich, abym z wiarą pobożnie Ciebie sławił.

Inny kanon ku czci Poprzednika Jana.

Hirmos: Dawno temu z woli Bożej wody w jedno zebrawszy miejsce
rozdzielił morze dla ludu izraelskiego, oto Bóg nasz pełen chwały,
Jemu jednemu śpiewajmy, albowiem się wysławił.

Owocu bezpłodnego łona, daj mi zrodzić owoce cnót, módl się do
Boga rozwiązując bezpłodność mego grzechu i odpędzając mrok od
mego umysłu, Poprzedniku Pana.

Słońce Chwały wielka poprzedzająca gwiazdo, z wiarą na ziemi
pojawiłeś się całą ziemię oświecającego, módl się przeto do
Niego, aby oświecił, Poprzedniku, moją duszę omroczoną złymi
zamysłami.

Proroku, któryś będącym w otchłani w duchu Bożym głosił
zbliżające się Życie, moją obumarłą duszę ożyw Twoimi
modlitwami i podnieś jak z grobu grzechów, modlę się do Ciebie
sławny Proroku.

Teotokion: Dziewico, módl się z archaniołami i aniołami oraz ze
wszystkimi świętymi do Boga, który z Ciebie przyszedł do nas,
błagaj, aby wyznających Ciebie jako prawdziwą Bogurodzicę wybawił
z nieszczęść.

Pieśń 3

Hirmos: Niepłodna i bezdzietna duszo, zdobądź sławny dobrem owoc,
weseląc się zawołaj: Utwierdziłem się w Tobie, Boże, nie ma
Świętego, nie ma sprawiedliwego poza Tobą, Panie.

Bezmyślnie odrzuciłem Prawo Boże i mam być osądzony, nie wiem, co
czynię, Sędzio najsprawiedliwszy, ulitowawszy się zbaw mnie z Twego
miłosierdzia.

Przyjacielu człowieka, będąc Wschodem Wschodów zajaśniej mi,
modlę się, Światłością Sprawiedliwości, wyrywając mnie z
omroczenia żądz i ciemności męki, wielce miłosierny.

Męczennikom: Mieszkańcy duchowej ziemi, płodne drzewa rajskie,
święci męczennicy, źródła mające Bożą wodę, okazaliście
się przelewającymi kielichy świętego napoju.

Męczennikom: Jeden mając zwyczaj w wielu ciałach, cierpiętnicy
męczennicy, zwyciężyliście tłumy wroga władcy świata, głosząc
niepodzielną Trójcę.

Teotokion: Dziewico Matko przeczysta, nas pokutujących i
przybiegających do Chrystusa, pragnących otrzymać odpuszczenie
grzechów, uczyń Go miłosiernym dla wszystkich, Władczyni
wszystkich.

Inny kanon.

Hirmos: Ty, który wszystko przywiodłeś do istnienia Słowem
stwarzając, Duchem spełniając, Wszechwładco Najwyższy, w Twojej
miłości umocnij mnie.

Głosem Słowa byłeś Chrzcicielu, głosy czczących Ciebie ku Niemu
teraz skieruj i daj nam odpuszczenie grzechów Twoim orędownictwem.

Zgrzeszyłem Tobie i byłem nieprawy, okropnie zgrzeszyłem, Władco,
i skalałem duszę, przeto modlę się do Ciebie, ze względu na Twego
Chrzciciela ulituj się nade mną.

W pustyni zbłądziwszy przez rozkosze, modlę się do Ciebie,
Poprzedniku, wychowanku pustyni i przewodniku nowych ludzi, skieruj
mnie na drogi pokuty.

Teotokion: Z apostołami i świętymi prorokami, z męczennikami i
wyższymi mocami, Przeczysta, módl się do Twego Syna, aby ulitował
się nad nami, śpiewającymi Tobie.

Pieśń 4

Hirmos: Jako ocienioną górę Habakuk ujrzał Twoje łono, Czysta,
przeto zawołał: Z południa przyjdzie Pan i Święty z góry
ocienionej czaszy.

Ty, który dawno temu wytoczyłeś z kamienia niepokornym i
narzekającym ludziom wodę uleczającą pragnienie, Chryste, wytocz z
mojej wysuszonej duszy kroplę rozrzewnienia, Boża, obmywającą
duszę.

Lekarzu chorych, ulecz Twoim pełnym miłosierdzia znakiem żądze
mego serca, nakładając na mnie plaster pokuty Bożego ziela, Zbawco,
jako dobry, abym z wiarą sławił Ciebie.

Męczennikom: Cierpiętnicy, odrzuciliście przyjaźń do ciała, sami
siebie oddaliście chcącym was męczyć, przeto byliście bliźni
Stwórcy, przyjaciele.

Męczennikom: Z przeróżnych mąk przyjęliście wielce bolące
strupy ciała, cierpiętnicy Chrystusowi, i przyjęliście łaskę z
duchowych darów, odpędzając naszych żądz wieloletnie choroby.

Teotokion: Raduj się, Dziewico o wielu imionach, z której zrodził
się Bóg Słowo, wyzwalając nas z nieprzystojnych i bezmyślnych
czynów. Raduj się, Obłoku świetlisty, rozpędzający obłoki
naszego zniechęcenia.

Inny kanon.

Hirmos: Dałeś nam, Panie, wielką miłość, Jednorodzonego bowiem
Twego Syna za nas na śmierć wydałeś. Przeto wołamy Tobie z
dziękczynieniem: Chwała mocy Twojej, Panie!

Będąc głosem Słowa przychodzącego w ciele, Poprzedniku Pański,
błagam Ciebie, wybaw mnie z bezsensownych czynów, słowami
czczącego Ciebie i wielbiącego z wiarą.

Westchnij, o duszo, i zawołaj do Twego Stwórcy Boga: Zgrzeszyłem,
oczyść mnie, Chryste, i wybaw mnie ze strasznej męki, nieszczęść
i smutków, dla modlitw Bożego Poprzednika.

Podnieś mnie, Chrzcicielu, zatapianego przez fale wielu okropnych
żądz i ogarniętego przez straszne burze, zawsze tonącego, i
skieruj mnie do przystani pokuty.

Teotokion: Matko Boża, chwalebniejsza od cherubinów, rydwanie, módl
się z niematerialnymi sługami i z wszystkimi świętymi do
Chrystusa, którego zrodziłaś, Nieskalana, i wybaw mnie,
zrozpaczonego.

Pieśń 5

Hirmos: Od poranku śpiewamy Tobie, Słowo, Synu Boży Jednorodzony,
daj nam Twój pokój i zmiłuj się nad nami, śpiewającymi Tobie, i
z wiarą kłaniającymi się.

Okropiwszy mnie hizopem pokuty, oczyść ze skalania żądz, abym
zjawił się przed Tobą czysty, gdy zechcesz wszystkich sądzić,
Jezu, Twoim sprawiedliwym Sądem.

Gnijące rany mojej nieszczęsnej duszy, Zbawco, uzdrowicielu chorych
i dawco dobra, uleczywszy zbaw mnie ze względu na wielkie Twoje
miłosierdzie.

Męczennikom: Skruszone zostały na ziemi gliniane naczynia
cierpiętników, ale bardzo wzmocnili moc ducha i oświecili się
mocą Chrystusową.

Męczennikom: Przelewana krew świętych uświęciła całą ziemię i
napoiła dusze wiernych, wysuszyła mętne potoki marności.

Teotokion: Twoim zrodzeniem niepłodną uczyniłaś klątwę
Prarodziców, Dziewico, i wytoczyłaś nam rzeki błogosławieństwa,
błogosławiącym i sławiącym Ciebie z wiarą.

Inny kanon.

Hirmos: Na ziemi pojawił się Niewidzialny i z ludźmi zechciał
żyć Niedościgniony, do Ciebie zwracając się z modlitwą poranną
śpiewamy Tobie, Przyjacielu człowieka.

Na ziemi jako anioł z ciałem jawnie żyłeś, Błogosławiony,
przeto modlę się do Ciebie: Wyzwól moją duszę z pokus ciała.

Zbaw mnie, przybiegającego do Ciebie, Poprzedniku, który wpadłem w
głębię grzechu i skalałem duszę rozkoszami, i jestem biedny,
Poprzedniku Pana.

Ty okazałeś się większym od proroków, bowiem sam ujrzałeś
Proroku przez Ciebie głoszonego, do którego módl się nieustannie,
aby oświecił nasze dusze.

Teotokion: Okazałaś się większą od niebios przez zamieszkanie w
Tobie Słowa, przez Boga otoczona radością, wyzwól mnie z
uciskających mnie grzechów.

Pieśń 6

Hirmos: Głębia grzechów i burza przeciwnych wiatrów powstała
przeciwko nam, ale uprzedź mnie Synu Boży i wybaw ze zniszczenia,
jak proroka wybawiłeś ze zwierza.

Jestem omroczony mgłą grzechu i leżę cały bez życia, a Ty,
Chryste Boże, który ze względu na mnie zostałeś niegdyś zraniony
włócznią, ulituj się nade mną Twoim miłosierdziem.

Jęczę i trwam w złu, płaczę i drżę przed Sądem, mam nieczułą
wolę, ulituj się nade mną i zbaw mnie, Słowo Boże, Twoimi
łaskawymi zrządzeniami.

Męczennikom: Jako baranki wcale nie wołające, nie mówiące słowa,
ani nie wydające dźwięku, chwalebni cierpiętnicy, byliście
prowadzenie na zabicie i ranieni, śpiewając Chrystusowi.

Męczennikom: Zostaliście wydani zwierzętom na pokarm, morską
głębię osiągnęliście z radosną duszą, przeto Chrystus ozdobił
was, cierpiętnicy, niezniszczalnymi koronami.

Teotokion: Drzwi zbawianych z wiarą, bramo przez którą przejdzie
jedyny dla ans wcielony, otwierając nam bramy sprawiedliwości,
śpiewającym Tobie z wiarą.

Inny kanon.

Hirmos: Ogromna otchłań grzechów otoczyła mnie i słabnie mój
duch, lecz Ty, Władco, wyciągnij wszechwładną Twoją prawicę i,
dobry Sterniku, zbaw mnie, jak Piotra.

Wodami ochrzciłeś potok słodyczy, skłaniający się pod Twoją
rękę, módl się do Niego, aby zesłał mi wodę rozrzewnienia,
wielce grzesznemu.

Otchłań miłosierdzia w rzece obmyłeś, Poprzedniku, która górne
niebiosa pokrywa wodami, Jezusie Przyjacielu człowieka, do którego
módl się, aby wytoczył mi odpuszczenie grzechów.

Przybliżyło się królestwo niebieskie, pokutujcie – wołałeś
Poprzedniku, które pozwól zdobyć tym, którzy czczą Ciebie z
miłością i przybiegają pod Twoją czcigodną opiekę.

Teotokion: Przeczysta, która swoje ciało dałaś Stwórcy, z
wyższymi mocami i ze wszystkimi prorokami, apostołami i
męczennikami módl się do Niego, aby ulitował się i zbawił mnie.

Pieśń 7

Hirmos: Płomień w piecu zrosiłeś i dzieci niespalone zbawiłeś,
błogosławiony jesteś na wieki, Panie Boże ojców naszych.

Obnażyłem się z szat niezniszczalności, przyoblokłem się w
niegodne czyny, przeto wołam do Ciebie: Boże ulituj się, oświeć
mnie szatami cnót.

Skalałem się oczyma nierządnymi i zbrukałem niepowstrzymanym
dotykiem, obmierzły jestem przed Tobą, Jezu, przyjmij mnie jak
marnotrawnego syna.

Męczennikom: Umiłowawszy wyższe życie, liczne przecierpieliście
męki, Chrystusowi wojownicy, Boże światła, przeto z wiarą
jesteście wysławiani.

Męczennikom: Oświeciliście się zorzą cierpień, zabłysnęliście
bardziej od słońca i rozpędziliście wszelki mrok bezbożności,
święci męczennicy.

Teotokion: Wybaw mnie z pełnej ciemności niewiedzy i z grzechu,
Bogurodzico czysta zawsze Dziewico, albowiem urodziłaś Stwórcę
wszystkich.

Inny kanon.

Hirmos: Troje dzieci wyobrażając w piecu Trójcę zdeptało ognistą
groźbę i śpiewając wołało: Błogosławiony jesteś, Panie Boże
ojców naszych.

Świeczniku Słońca, oświeć moją duszę omroczoną lenistwem i
oślepioną, kierując mnie ku ścieżce pokuty, Chrzcicielu Chrystusa
Poprzedniku.

Myśląc o godzinie Sądu cały lękam się, śledzę bowiem mnóstwo
nieprzystojnych czynów, Chrzcicielu Pana, orędując wybaw mnie z
należnego mi ognia.

Orędowniku życia mego, wspomożycielu mój, Poprzedniku, ochroń
mnie przed wrogami widzialnymi i niewidzialnymi, zachowaj i uczyń
wspólnikiem królestwa niebieskiego.

Teotokion: Dziewico Bogurodzico, módl się z prorokami i
męczennikami do Twego Syna, abyśmy zostali wybawieni z przyszłej
męki, którzy zawsze czcimy Ciebie.

Pieśń 8

Hirmos: Boga nieustannie sławionego na wysokościach przez aniołów,
niebiosa niebios, ziemia, góry i pagórki, głębina i cały rodzaj
ludzki w pieśniach jako Stwórcę i Wybawiciela błogosławcie Go i
wywyższajcie na wszystkie wieki.

Nie mając Twojej bojaźni żyjącej w moim sercu, całą
uskuteczniłem rozkosz ciała, szalony, i drżę przed Twoim Sądem,
Królu wszystkich: Nie pogardzaj mną, teraz pokutującym.

Pozwól mi przejść do ziemi świętej, wielce miłosierny, gdzie
żyją łagodni, przez pokutę obmyj mnie z ziemskiego grzechu, który
na ziemi bezgrzesznie zrodziłeś się z Dziewicy.

Męczennikom: We własnej krwi zaczerwieniły się wasze nogi,
przeszkadzające wrogowi i czyniące pobożne przejście na niebiosa,
chwalebni cierpiętnicy Chrystusa, Boga wszystkich.

Męczennikom: Zwlekliście gorliwie szaty przed cierpieniami i w
wielkiej walce obnażyliście wroga przyoblekając go we wstyd, przeto
na niebiosach radujecie się nosząc korony, chwalebni cierpiętnicy.

Teotokion: Pan jako piękny dobrocią umiłował Ciebie, piękno
Jakuba, zamieszkawszy w Twoim łonie, Nieskalana, naturę ludzką
oświecił cnotami, darami przewyższającymi rozumienie.

Inny kanon.

Hirmos: Materialnego ognia płomień niematerialnym wiążąc ogniem
Boga widzący młodzieńcy śpiewali: Błogosławcie wszystkie dzieła
Pańskie, Pana.

Głosiłeś Baranka Bożego, który wziął grzechy ludzi, Jezusa,
módl się do Niego Boży Poprzedniku, aby rozwiązał brzemię moich
grzechów i uczynił mnie godnym losu zbawionych.

Wybaw mnie z gorącego płomienia pieca, z ciemności zewnętrznej bez
światła, gdyż cały znajduję się w ciemności złych czynów,
modlę się do Ciebie, Słowo Boże niemające początku, ze względu
na sławnego Bożego Chrzciciela Twego.

Boży Proroku Pański, który pustym i bezpłodnym duszom głosiłeś
dobre owoce przez pokutę, oczyść moją ciernistą duszę ze
wszystkich rozkoszy, abym ujrzał kłos dobrych dzieł.

Teotokion: Jako Matka Boża módl się ze wszystkimi aniołami i
prorokami, apostołami i męczennikami, aby zostali wybawienie ze
wszystkich przyszłych mąk ci, którzy Ciebie, Bogurodzico, zawsze
wyznają.

Pieśń 9

Hirmos: Błogosławiony Pan Bóg Izraela, który podniósł nam róg
zbawienia w domu Dawida, swego dziecka, ze względu na miłosierdzie
zmiłowań, w których niech nawiedzi nas Wschód z wysoka i skieruje
na drogę pokoju.

Oto czas sprzyjający i dzień oczyszczenia, nawróć się, o duszo,
przynieś owoce pokusy, aby straszna śmiertelna siekiera nie
znalazła ciebie bezpłodną i jak drzewo figowe dawno temu zrąbała,
posyłając do ognia.

Jak niegdyś bogacz weselę się w rozkoszach, mając wielki brak
miłosierdzia do bliźniego i nie lękając się ognia niegasnącego,
przeto zmiękcz okamienienie mojej duszy, Władco, abym przynajmniej
na koniec został oświecony miłosierdziem, będąc omroczonym.

Męczennikom: Męczennicy naznaczyli się Bożą krwią Chrystusową i
za wiarę bardzo cierpiąc pokonali niewiernych wrogów i wyrwali
wielu ludzi z oszustwa skalania, przemienieni przez Boga oświecili
się światłością poznania Boga.

Męczennikom: Okazaliście się ostrymi mieczami siekącymi wraże
pułki, Boży męczennicy Chrystusowi, naczyniami mieszczącymi zorzę
Świętej Trójcy, świecznikami świecącymi wiernym światłością
pobożności i prawdziwymi wojownikami duchowego Syjonu.

Teotokion: Prorok ujrzał Ciebie jako jaśniejący obłok, z którego
objawiło się wielkie Słońce, Chrystus Bóg, oświecający najpierw
omroczonych, módl się do Niego, Łaskawa, aby rozpędził obłoki
moich żądz i oświecił Bożą światłością.

Inny kanon.

Hirmos: W cieniu Prawa i w Piśmie widzimy, wierni, obraz: Wszelkie
niemowlę płci męskiej otwierające łono jest święte Boga, przeto
uwielbiamy pierworodne Słowo Ojca niemającego początku,
pierworodnego Syna Matki nieznającej męża.

Wniknąwszy w cień Zakonu zobaczyłeś obfitą zorzę Bożej łaski,
oświecającą mądrze krańce ziemi i rozpędzającą ciemność
niewiedzy, Proroku, przeto czcimy Ciebie.

Jako męczennik Chrystusowy, jako Boży Chrzciciel, jako świecznik
pokuty, jako poranek pobożności i jako orędownik Starego i Nowego
Testamentu, obumarłą przez zło pokorną moją duszę oświeć,
odnowiwszy Bożym poznaniem.

W godzinie budzącej lęk, w godzinie strasznej, w godzinie
osądzenia, wybaw mnie, Mądry, osądzanego, z odrzucenia mnie
czekającego, mając Zbawcę dusz naszych słuchającego Twoich
modlitw jako Przyjaciel Oblubieńca.

Teotokion: Jako Matka Boża, jako Matka z Ciebie zrodzonego ciałem
Słowa Bożego, Czysta, z bezcielesnymi, z apostołami i prorokami, z
hierarchami i z męczennikami módl się zawsze do Niego, aby dał
pokój światu, najświętsza Matko Dziewico.

Także: Zaprawdę godne to jest, ektenia, fotagogikon i zwykłe
psalmy.

Na stichownie stichery rozrzewniające, ton 3:

Mój rozproszony umysł zbierz w jedno, Panie, i oczyść moje
zlodowaciałe serce, jak Piotrowi dając mi pokusę, jak celnikowi
westchnienie i jak nierządnicy łzy, abym wielkim głosem wołał do
Ciebie: Boże, Boże, zbaw mnie jako jedyny łaskawy i Przyjaciel
człowieka.

Stichos: Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich.

Śpiewając wielokrotnie znalazłem grzech, językiem bowiem
śpiewając duszę miałem pełną myśli niewłaściwych, lecz w obu
wypadkach popraw mnie, Chryste, przez pokutę, i zbaw mnie.

Stichos: Niech będzie światłość Pana Boga naszego nad nami, i
dzieło rąk naszych udoskonal w nas, i dzieło rąk naszych umocnij.

Męczennikom: Królów i oprawców groźby odrzuciliście, rycerze
Chrystusowi, i z Bożą odwagą oraz mężnie wyznawaliście Go jako
Boga wszystkich i Króla naszego, i modlicie się za dusze nasze.

Chwała, i teraz. Teotokion: Bez nasienia poczęłaś z Ducha
Świętego i wysławiając śpiewamy Tobie: Raduj się, najświętsza
Dziewico.

Także: Dobrze jest wyznawać. Trisagion. Po: Ojcze nasz, troparion,
ektenia, pierwsza godzina i rozesłanie.

We wtorek na Liturgii Błogosławieństwa. Ton 3:

Stichos: Błogosławieni czyniący pokój, albowiem oni synami Bożymi
będą nazwani.

Praojca Adama, który odrzucił Twoje przykazanie, Chryste,
wypędziłeś z raju, zaś łotra na krzyżu gorąco wyznającego
Ciebie umieściłeś w nim, wołającego: Wspomnij mnie, Zbawco, w
królestwie Twoim.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Rozkoszami życiowymi mam skalaną całą duszę, niespodziewanie
przychodzę do Twego miłosierdzia i gorliwie wołam do Ciebie,
Chryste, jedynego znającego moje tajemnice: Oczyść mnie Twoim
miłosierdziem, Panie.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Jako orędownik Starego i Nowego Testamentu byłeś Boży Chrzcicielu,
odnów mnie obumarłego przez grzechy, daj mi Twoimi modlitwami,
Chwalebny, chodzić bez potknięć po ścieżkach pokuty,
prowadzących do królestwa Chrystusowego.

Stichos: Radujcie się i weselcie, albowiem zapłata wasza obfita jest
w niebiosach.

Wysiłkiem dobrym walczyliście mężni cierpiętnicy, podejmując
niezliczoną ilość cierpień, przeto zawsze łatwo leczycie choroby
wszystkich i przepędzacie wrogie zakusy duchów, przeto z wiarą was
sławimy, święci.

Chwała. Światłość i życie, sprawczyni wszystkiego,
trójhipostatyczna jedność, która zaiste jest sławiona, Ojciec
bowiem i Syn, i Duch, jedność wszystko utrzymująca, Władca i Pan,
Jedyny Bóg poznawany w Trzech Osobach.

I teraz. Zawsze grzeszącego i gniewającego łagodnego Boga, Dziewico
Matko ubłagaj i wzory pokuty jako Dobra umocnij we mnie teraz, abym
uniknął przyszłych cierpień i gorliwie wyśpiewywał Twoją
modlitwę, Dziewico.

