KANON MODLITEWNY DO NAJŚWIĘTSZEJ BOGURODZICY,

poemat pobożnego cesarza kyr Teodora Laskarisa.

Kanon ten śpiewa się tak samo, jak i Kanon modlitewny: Wodę
przeszedł. Ton 8.

Pieśń 1

Hirmos: Faraona prześladowcę na rydwanach pogrążyła niegdyś w
morzu laska Mojżesza, na krzyża znak poraziwszy i rozdzieliwszy
morze, uciekający zaś pieszo Izrael zbawiła, śpiewający Bogu
pieśń.

Bolesne ataki wstrząsają pokorną moją duszą i obłoki pokus
pokrywają moje serce, Oblubienico Boża, lecz Ty, która zrodziłaś
Bożą i przedwieczną Światłość, rozpal mi radosną
światłość.

Z niepomiernych potrzeb i bólów, od wrogów okrutnych i napaści
życiowych wybawiwszy się mocą Twoją, Najczystsza, śpiewam,
wywyższam niezwykłe Twoje miłosierdzie i Twoją dla mnie pociechę.

Chwała. Teraz pełen nadziei przybiegam do Twego wspomożenia silnego
i do Twojej opieki przybiegłem z całej duszy, klękam, płaczę i
jęczę, Władczyni, nie pogardzaj mną nieszczęsnym, ucieczko
chrześcijan.

I teraz. Nie przestanę opiewać wspaniałości Twoje, gdyby bowiem
nie Ty, Dziewico, zawsze orędowała za mną, modląc się do Syna
Twego, któż by z takiej burzy i okropnych nieszczęść mnie
wybawił?

Pieśń 3

Hirmos: Niebios kręgu Stwórco, najwyższy Panie i Kościoła
założycielu, Ty mnie umocnij w miłości Twojej i pragnień Twych
spełnianiu, wiernych umocnienie, jedyny Przyjacielu człowieka.

Wątpiący we wszystko z bólem wołam do Ciebie: Przybądź z
gorącym orędownictwem i Twoja pomoc daj mi, słudze Twemu pokornemu
i nieszczęsnemu, gorąco poszukującemu Twego wspomożenia.

Okazałaś zaiste teraz nade mną łaskawości Twoje, Władczyni
Dziewico, i miłosierdzie Twoje, przeto wysławiam Ciebie i opiewam, i
czczę ogromną i nieogarnioną Opatrzność Twoją.

Chwała. Atakuje mnie burza pokus, Władczyni, i pogrążają fale
smutku, lecz przybądź podając mi rękę pomocy, gorące
wspomożenie i orędownictwo Twoje.

I teraz. Prawdziwą Bogurodzicę wyznaję Ciebie, Władczyni, która
zniszczyłaś władzę śmierci, albowiem ożywiasz z więzów
otchłani ku żywotowi przeprowadzając mnie, zdążającego do ziemi.

Pieśń 4

Hirmos: Tyś moją mocą, Panie, Tyś i moją siłą, Tyś moim
Bogiem, Tyś moją radością, nie porzuciłeś łona Ojca i
nawiedziłeś naszą nędzę. Przeto z prorokiem Habakukiem wołam do
Ciebie: Chwała mocy Twojej, Przyjacielu człowieka.

Gdzie znajdę inne wspomożenie? Gdzie przybiegnę? Gdzie się
zbawię? Gdzie znajdę gorliwą pomocnicę, chwiejący się w
życiowych bólach i burzach? Biada mi! W tobie jedynej mam nadzieję,
odważam się i chlubię, przybiegam pod Twoją opiekę, wybaw mnie!

Słodką rzekę Twego miłosierdzia, zroszoną bogatymi darami, daj
nieszczęsnej i pokornej duszy mojej, Najczystsza, spalonej przez piec
pokus i smutków, wywyższam, głoszę i przybiegam do opieki Twojej:
Wybaw mnie!

Chwała. Ciebie, Czystą, Ciebie, Dziewicę nieskalaną, jedyną mam
jako mur niezdobyty, ucieczkę, opiekę mocną i oręż zbawienia, nie
pogardzaj mną marnotrawnym, nadziejo pozbawionych nadziei, słabych
pomocy, smutnych radości i wspomożenie.

I teraz. Jakże będę mógł godnie wypowiedzieć niezmierzone
dobrodziejstwa Twoje, o Władczyni? Moją duszę zawsze okropnie
zasmuconą, która wody obeszła, a którą szaleńczo, nieszczęsny,
zagubiłem, odnów z Twojej Opatrzności i łaskawości.

Pieśń 5

Hirmos: Całego odrzuciłeś mnie od oblicza Twego, Światłości
Niezachodząca, i okryła mnie, przeklętego, obca ciemność, ale
proszę Cię, nawróć mnie i skieruj ku światłości drogi
przykazań Twoich.

Dziękczynnie wołam do Ciebie: Raduj się, Matko Dziewico. Raduj
się, Oblubienico Boża. Raduj się, Boża Opieko. Raduj się, orężu
i murze niezdobyty. Raduj się, orędowniczko, pomocy i zbawienie
tych, którzy przybiegają do Ciebie (dwa razy).

Chwała. Ci, którzy mnie nienawidzą, przygotowali strzały, miecze i
zasadzki, poszukują, jak zniszczyć moje nieszczęsne ciało i
pragną sprowadzić je do ziemi, lecz przybądź i wybaw mnie od nich,
Czysta.

I teraz. Jakiż dar dziękczynny przyniosę Tobie za rozkoszowanie
się Twoimi darami i za twoje niezmierzone dobrodziejstwa? Przeto
wysławiam, pieśni śpiewam i wielbię Twoje niewypowiedziane ku mnie
miłosierdzie.

Pieśń 6

Hirmos: Modlitwę wyleję przed Panem i Jemu opowiem smutki moje,
albowiem pełna jest zła dusza moja i życie moje do otchłani
przybliżyło się, więc modlę się jak Jonasz: Wyprowadź mnie ze
zniszczenia, Boże.

Obłoki smutku pokryły nieszczęsną moją duszę i serce, i
omraczają mnie, lecz Ty, Dziewico, która zrodziłaś Światłość
Niedostępną, odpędź je daleko tchnieniem Bożej modlitwy Twojej.

Jako pociechę wszystkich zasmuconych i jako lekarkę słabości znam
Ciebie, a także jako doskonałe skruszenie śmierci i rzekę życia
niewyczerpaną oraz szybkie wspomożenie wszystkich atakowanych przez
pokusy.

Chwała. Nie ukrywam głębi Twego miłosierdzia i strumieni
niezmierzonych cudów, Źródło zaiste zawsze bijące ku mnie Twoim
miłosierdziem, Władczyni, lecz wszystkim wyznaję, wołam, głoszę
i zwiastuję.

I teraz. Otoczyły mnie życiowe burze jak pszczoły miód, Dziewico,
i moje serce ranią strzały smutków, lecz Ciebie znajduję jako
pomocnicę, opiekunkę i wybawicielkę, Przeczysta.

Pieśń 7

Hirmos: Dzieci hebrajskie w piecu zdeptały odważnie płomień i na
rosę zamieniły ogień, wołając: Błogosławiony jesteś, Panie
Boże, na wieki.

Bogurodzico, która zrodziłaś Światłość, oświeć mnie
omroczonego nocą grzechów, będąc czystym i nieskalanym mieszkaniem
Światłości, abym z miłością Ciebie sławił.

Opieką bądź i orędownictwem, wspomożeniem i chlubą, Dziewico,
dla mnie pozbawionego teraz wszelkiej pomocy, mocy bezsilnych i
nadziejo pozbawionych nadziei.

Chwała. Całą duszą i myślą, sercem i ustami sławię Ciebie,
rozkoszując się Twymi wielkimi darami i bezmiernymi Twoimi cudami,
uczynionymi z Twojej łaskawości.

I teraz. Wejrzyj miłosiernym okiem Twoim i nawiedź złość, jaką
mam, wybaw mnie z okropnych pokus, nieszczęść i zamysłów,
bezmiernym Twoim miłosierdziem.

Pieśń 8

Hirmos: Na górze świętej wysławionego Pana i w krzewie ognistym
wyjawiającego Mojżeszowi tajemnicę zawsze Dziewicy, opiewajcie i
wywyższajcie na wszystkie wieki.

Ze względu na łaskawość miłosierdzia Twego, Dziewico, nie
odrzucaj mnie, zatapianego przez burzę życiowych fal, Czysta, lecz
podaj mi pomocną dłoń, uciśnionemu przez zło życia.

Nieszczęścia, bóle i potrzeby znalazły mnie, Czysta, pokusy
życiowe zewsząd mnie otoczyły, ale oręduj i wspomóż mnie mocną
Twoją opieką.

Chwała. W burzach niech znajdę Twoją przystań, w smutkach radość
i wesele, w słabościach szybką pomoc i w biedach wybawicielkę,
orędowniczkę w pokusach.

I teraz. Raduj się, tronie ognisty Pana. Raduj się, Boże naczynie
przyjmujące mannę. Raduj się, złoty świeczniku, świeco
niegasnąca. Raduj się, dziewic chwało, matek upiększenie i
chwało.

Pieśń 9

Hirmos: Ulękło się tego niebo i ziemi zadziwiły się krańce,
albowiem Bóg objawił się ludziom w ciele i łono Twoje większe
było od nieba, przeto Ciebie, Bogurodzico, chóry aniołów i ludzi
wywyższają.

Do kogóż innego przybiegnę, Czysta? Gdzież jeszcze przybiegnę i
zbawię się? Gdzie idę? Jakąż znajdę ucieczkę? Jakież gorące
wspomożenie? Jakąż w smutkach pomocnicę? W Tobie jedynej mam
nadzieję i w Tobie jedynej się chlubię oraz odważam się przybiec
do Ciebie.

Nie można wyliczyć wspaniałości Twoich, Oblubienico Boża, i
wypowiedzieć głębię niezbadaną cudów przewyższających rozum,
dokonanych dla czczących Ciebie z miłością i z wiarą
kłaniających się jako zaiste Rodzicielce Boga.

Chwała. W pieśniach dziękczynnych wysławiam i czczę niezmierzone
miłosierdzie oraz wielką moc Twoją wszystkim głoszę wraz z
dobrodziejstwami Twoimi, które mi wytoczyłaś, zawsze wielbię
duszą i sercem, myślą i językiem.

I teraz. Modlitwę moją przyjmij ubogą i nie pogardź moim płaczem,
łzami i jękami, ale wspomóż mnie jako dobra i spełnij prośby,
możesz bowiem wszystko jako Matka wszechmocnego Władcy Boga, jeśli
tylko zważysz na moje nieszczęsne serce.

Ten kanon śpiewany jest na molebnie o wybawienie z wszelkich bólów
i smutków. Śpiewany jest także w dni wielkich świętych na jutrzni
z kanonem świętego, Bogurodzicy na sześć i świętemu na osiem.
Grecy śpiewają oba kanony: Wodę przeszedł świętemu i niekiedy
ten kanon. Taki mają zwyczaj na Świętej Górze Atos i śpiewają we
wszystkie tygodnie w jeden wyznaczony dzień molebien po nieszporach,
ku pożytkowi wszystkich prawosławnych chrześcijan. Na tych
molebnach śpiewają dwa kanony, to jest: Wodę przeszedł oraz:
Faraona prześladowcę, kolejno. Dlatego drukujemy ten kanon przy
końcu księgi. Molebien zaczyna się jak zwykle i po Psalmie: Panie,
usłysz modlitwę moją, śpiewamy Bóg i Pan oraz zwykłe tropariony.
Także Psalm 50: Zmiłuj się nade mną, Boże. Następnie stichos:
Najświętsza Bogurodzico, wybaw nas. I kolejno tropariony. Po
trzeciej pieśni śpiewa się: Wybaw z nieszczęść oraz Wejrzyj
miłosiernie i dalsze. Następnie diakon: Jeszcze i jeszcze w pokoju
do Pana módlmy się. Potem prośba ze biskupa i za tego, kto
zamówił molebien. Jeszcze módlmy się o miłosierdzie, życie,
spokój, zdrowie i odpuszczenie grzechów sługi Bożego N. Panie,
zmiłuj się, piętnaście razy. Ekfonesis: Albowiem jesteś Bogiem
miłosiernym. Także katyzma: Modlitwo gorąca. Po szóstej pieśni:
Wybaw z nieszczęść oraz Wejrzyj miłosiernie. Następnie ektenia
jak po trzeciej pieśni i ciąg dalszy jak na możebnie: Wodę
przeszedł. Po ósmej pieśni: Chwalimy, błogosławimy i kłaniamy
się Panu, śpiewając i wywyższając Go na wszystkie wieki. Także
hirmos: Na górze świętej wysławionego Pana. Po dziewiątej
pieśni: Zaprawdę godne to jest. Ciąg dalszy jak zwykle i na końcu
mówimy ektenię: Zmiłuj się nad nami, Boże. Także ekfonesis:
Usłysz nas, Boże, ciąg dalszy i rozesłanie.

Po trzeciej i szóstej pieśni śpiewamy na molebnie:

Wybaw z nieszczęść sługi Twoje, Bogurodzico, albowiem wszyscy po
Bogu do Ciebie przybiegamy jako ścianie niezdobytej i orędowniczce.

Wejrzyj miłosiernie przez wszystkich opiewana Bogurodzico na moje
straszne ciała złości i wybaw duszę moją z bólów.

Także wspomina kapłan tych, za których jest molebien, następnie:
Panie, zmiłuj się, piętnaście razy. Kapłan: Albowiem jesteś
Bogiem miłosiernym. Poczym troparion, ton 2:

Modlitwo gorącą i ściano niezdobyta, miłosierdzia źródło,
świata ucieczko, gorliwie wołamy do Ciebie: Bogurodzico, przybądź
i wybaw nas z nieszczęść, jedyna szybka Orędowniczko.

Po szóstej pieśni kapłan wspomina, jak to już powiedziano, i po
ekfonesis mówi kontakion, ton 6:

Orędowniczko chrześcijan niezawodna, Pośredniczko u Stwórcy
wytrwała, nie gardź głosem błagania grzesznych, lecz pospiesz,
jako Dobra, zawczasu nam na pomoc, ufnie wzywającym Ciebie. Pospiesz
na nasze błagania i przybądź na wezwanie, orędując zawsze,
Bogurodzico, za czczącymi Ciebie.

Następnie prokimenon: Wspomnę imię Twoje w każdym pokoleniu i
pokoleniu. Stichos: Posłuchaj, córko, spójrz i nakłoń ucha twego.
Następnie Ewangelia według Łukasza, perykopa 4: W owych dniach
powstawszy Mariam. Następnie: Dla modlitw Bogurodzicy, o Miłosierny,
oczyść liczne grzechy nasze. I teraz. Powtarzamy to samo. Także,
ton 6: Zmiłuj się nade mną, Boże, według wielkiego miłosierdzia
Twego i według mnóstwa litości Twojej oczyść nieprawości moje.

Stichera, ton 6:

Nie powierzaj mnie ludzkiemu orędownictwu, przeczysta Władczyni,
lecz przyjmij modlitwę sługi Twego, otoczył mnie bowiem smutek, nie
mogę znieść strzał demonów, opieki nie mam, ani też nie mam
gdzie przybiec, nieszczęsny, zawsze zwyciężany i pozbawiony
pociechy, poza Tobą, Władczyni świata, nadziejo i orędowniczko
wiernych, nie pogardzaj modlitwą moją i wysłuchaj ją.

Kapłan: Zbaw, Boże, lud Twój i pobłogosław dziedzictwo Twoje.
Następnie: Panie, zmiłuj się, dwanaście razy. Ekfonesis, ciąg
dalszy jak zwykle i rozesłanie.

Koniec i Bogu chwała.
