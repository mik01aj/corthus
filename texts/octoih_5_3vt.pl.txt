W PONIEDZIAŁEK WIECZOREM,

do: Panie, wołam do Ciebie, dodajemy stichery pokutne, ton 5:

Prosomion: Raduj się, poszczących.

Biada mi, który zagniewałem Ciebie, miłosiernego Boga mego i Pana!
Ilekroć obiecałem pokutować, Chryste, fałsz znajdowałem
bezsensowny! Pierwszą bowiem skalałem szatę chrztu, przymierze
Twoje ze mną porzuciłem i po drugie wymazałem przykazanie Twoje
przed aniołami i ludźmi, ubrany w szatę płaczliwą, którą
odrzuciwszy, Zbawco, nie pozwól zginąć mi do końca.

Stichos: Dla imienia Twego cierpiałem, Panie, cierpiała dusza moja
dla słowa Twego, dusza moja ma nadzieję w Panu.

Jakież to usprawiedliwienie, duszo nieszczęsna, znajdziesz w dniu
Sądu? Któż wybawi Ciebie ze skazania na ogień wieczny i inne
męki? Nikt, jeśli nie ty sama skłonisz do okazania łaski
Łaskawego, porzuciwszy złe twoje czyny i okazując pobożne życie,
płacząc każdego dnia nad twoimi niezliczonymi grzechami, które
popełniam każdej godziny czynem, słowem i myślą, modląc się do
Chrystusa, aby dał tobie całkowite ich odpuszczenie.

Stichos: Od straży porannej do nocy, od straży porannej niech Izrael
ma nadzieję w Panu.

Niech nie rządzi mną grzeszny obyczaj, Zbawco, ani niech nie
owładnie mną bies, zawsze walcząc i sprowadzając do swojej woli,
lecz wyrwij mnie z jego władzy silną Twoją ręką, Wszechmocny, i
zakróluj we mnie Ty, Przyjacielu człowieka, i spraw, żebym cały
należał do Ciebie i żył według Twojej woli, Słowo, mając
spoczynek w Tobie oraz znalazł oczyszczenie, zbawienie i wielkie
miłosierdzie.

Inne stichery ku czci Poprzednika, ton i prosomion ten sam.

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Całego pochylonego ku ziemi i skruszonego nieuleczalnie ulecz
Poprzedniku Chrystusowy i męczenniku, przybiegającego z wiarą pod
Bożą opiekę Twoją, błogosławiony, przeto i w dniu budzącym
bojaźń wyrwij mnie, gdy stanę przed Sądem i zostanę wydany na
męki, proszę Ciebie, abyś wybawił mnie wtedy jako mający odwagę
niezawstydzoną, Mądry, błagając Chrystusa dającego światu
wielkie miłosierdzie.

Stichos: Chwalcie Pana wszystkie narody, wysławiajcie Go wszyscy
ludzie.

Najjaśniejszym świecznikiem Słońca jesteś mądry Poprzedniku
Chrystusa, przeto mnie upadłego w ciemność niezmierzonego zła
oświeć zorzą Światłości i podnieś z jamy grzechu, kierując
mnie słodkim Twoim głosem, który dawno temu ojcu głos przywrócił
zrodzeniem swoim, a teraz mój popraw głos, proszę Ciebie, abym z
wiarą i miłością wysławiał Przyjaciela człowieka Boga i
Zbawcę, dającego światu wielkie miłosierdzie.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Bożą świątynią byłeś Boga, który jest dawcą życia
wszystkich, błogosławiony Proroku, Poprzedniku i Głosicielu,
Żyjącego miałeś w sercu, do którego módl się zawsze za
przybiegających do świętej Twojej świątyni i Ciebie czczących,
Janie najbogatszy, abyśmy stali się świątyniami Ducha i do Boga
zbliżyli się, albowiem w pieśniach czcimy Twoje wspomnienie i
gorącą modlitwą, któryś został najbardziej poświadczony ze
wszystkich ludzi przez Niego, godny szczególnego podziwu.

Chwała, i teraz. Teotokion: Od mej młodości okazałem się grzechy
niesławne czyniącym, zraniony okropnie został mój rozum i licznymi
zwyczajami miłośnie przebywam w złu, a teraz narzekając płaczę
nad okropnymi moimi oszustwami, złym obyczajem i szaleństwem, nad
zgubą mojej duszy: Władczyni, nie pogardzaj mną, ginącym w złu,
ale ulituj się i wybaw z wszelkich pokus oraz żądz Twoim
wspomożeniem, abym chociaż na starość pokutował przed Bogiem.

Także: Pogodna Światłości. Następnie prokimenon i ektenia.
Także: Pozwól, Panie, w wieczór ten.

Na stichownie stichery pokutne, ton 5:

Panie, grzeszyć nie przestaję, nie rozumiem Twojej przyjaźni do
człowieka, przezwycięż moją niewiedzę jedyny Dobry i zmiłuj się
nade mną.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Panie, lękam się Twojej mocy nie przestaję zła czynić: któż na
sądzie nie lęka się Sędziego? Któż też chcąc się wyleczyć
gniewa Lekarza jak ja? Wielce cierpliwy Panie, ulituj się nad moją
niemocą i zmiłuj się nade mną.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Tarczą wiary uzbroiwszy się i obrazem krzyża siebie
umocniwszy, ku mękom odważnie pospieszyli i diabła pychę oraz
oszustwo zrzucili święci Twoi, Panie, ich modlitwami jako
wszechmocny Bóg pokój ześlij światu i duszom naszym wielkie
miłosierdzie.

Chwała, i teraz. Teotokion: Utul liczne bóle, westchnienia duszy
mojej, która utuliłaś wszelką łzę na obliczu ziemi, Ty bowiem
cierpienia ludzi odpędzasz i smutki grzesznych rozwiązujesz, Ciebie
bowiem wszyscy zdobyliśmy jako nadzieję i umocnienie, najświętsza
Matko Dziewico.

Także: Teraz pozwalasz odejść. Trisagion. Po: Ojcze nasz, troparion
świętemu. Chwała, i teraz. teotokion według tonu troparionu.
Następnie ektenia i rozesłanie.

W PONIEDZIAŁEK NA POWIECZERZU,

Kanon do Najświętszej Bogurodzicy. Ton 5.

Pieśń 1

Hirmos: Konia i jeźdźca w Morzu Czerwonym Chrystus zatopił krusząc
wojska prawicą mężną i Izrael ratując, który śpiewa pieśń
zwycięstwa.

Stichos: Najświętsza Bogurodzico, wybaw nas!

Ducha skruszonego daj mi, Łaskawa, pokorę sercu, rozumowi czystość
i życia poprawę, grzechów odpuszczenie i łez źródła,
Nieskalana.

Zobacz moją nędzę i rozrzewnienie, dawnych grzechów ulecz strupy i
daj mi czas pokuty oraz grzechów wyznania.

Chwała. Płaczę nad sobą przed moim odejściem, myśląc o
otchłani mego zła, Nieskalana, przeto modlę się do Ciebie: Syna
Twego ubłagaj, aby wybawił mnie z męki.

I teraz. Mając czas pokuty odstąp od wszelkiego zła, duszo moja, i
ze łzami zawołaj do Twego Stwórcy: Boże mój, zbaw mnie modlitwami
Twojej Rodzicielki!

Pieśń 3

Hirmos: Ten, który na nicości ziemię zawiesił rozkazem swoim i
zawiesił ją w sposób niepodlegający poruszeniu, na niewzruszonej,
Chryste, opoce przykazań Twoich, Kościół Twój umocnij, jedyny
błogosławiony i Przyjacielu człowieka.

Żądz moich wodzowie ogarnęli mnie, Przeczysta, i mnie, stworzonego
na obraz i podobieństwo Boże, napełnili wstydem, lecz wybaw mnie z
ich szkodliwości ku rozrzewnieniu śpiewającego Tobie.

Fałszywie wróg próbuje mnie złowić, wiecznego płomienia ogień
pokazać mi chce, Przeczysta, ale jego chytrość i rady zniszcz, abym
Ciebie sławił radując się.

Chwała. W jamie bezdennej oszukańczo złożyły mnie liczne grzechy,
wrogowie sprawiedliwych, a ja jestem bez pomocy i cały poraniony,
przyzywam modlitwę Twoją, Władczyni nieskalana, wybaw mnie!

I teraz. W lenistwie życie spędziłem, nieszczęsny, teraz zaś do
bramy śmierci zbliżyłem się i wrogich podstępów przeraziłem
się, przeto wołam do Ciebie: Wybaw mnie z tych pokus, abym Ciebie
sławił, zbawiany.

Pieśń 4

Hirmos: Poznając Twoje Boże uniżenie, Chryste, Habakuk proroczo
wołał z lękiem do Ciebie: Przyszedłeś na zbawienie ludu Twego,
zbawić Twoich pomazańców.

Zraniony jestem strzałami grzechu i całego ciała rany teraz
obnoszę, przeto wołam do Ciebie, Przeczysta: Twoich modlitw
szybkością rany duszy mojej ulecz.

Ulituj się, Czysta, nad sługami Twoimi, Ciebie bowiem jako
orędowniczkę przed Bogiem zdobyliśmy i modlimy się o wybawienie z
wszelkich kłopotów, i wiecznej męki.

Chwała. Nadzieją i tarczą, i umocnieniem moim Ty jesteś, Dobra,
wybawieniem z okropieństw i oświeceniem duszy mojej, chwałą, murem
obronnym i panowaniem.

I teraz. Marnotrawnie roztrwoniłem bogactwo dobrych czynów, które
dał mi Chrystus jako dobry, lecz nie pogardzaj mną, przeczysta
Dziewico, ginącym z głodu.

Pieśń 5

Hirmos: Do Ciebie, który odziewasz się światłością jak szatą,
wcześnie rano wołam: Omroczoną duszę moją oświeć, Chryste, jako
jedyny Łaskawy.

Zobacz, Władczyni, niemoc pokornej mojej duszy, ciała mego
osłabienie, rozumu mego zniewolenie i zbaw mnie, pozbawionego
nadziei.

Do Boga, którego zrodziłaś, módl się zawsze, aby zbawił
wszystkich nas, wyznających Ciebie jako Bogurodzicę i
wysławiających zrodzenie Twoje, Przeczysta.

Chwała. Któż nie błogosławi Ciebie, Nieskalana? Stwórcę bowiem
całego świata, Zbawcę Chrystusa i jedynego Władcę
niewypowiedzianie zrodziłaś.

I teraz. Ześlij mi strumienie łez, Przeczysta, którymi brud i
szpetotę grzechów obmywszy, będę opiewał mnóstwo Twojej
łaskawości.

Pieśń 6

Hirmos: Władco Chryste, ukróć morze żądz, nienaturalną burzę
niszczącą duszę, i ze zniszczenia wyprowadź mnie jako Łaskawy.

W głębię rzucony jestem grzechów i nieprawości, lecz wyciągnij
rękę Twoją, Nieskalana, i wyprowadź mnie z otchłani rozpaczy.

Mnóstwo znasz grzechów i zamysłów trawiących mnie, przeto
pospiesz i wybaw mnie z nich, Przeczysta.

Chwała. Oszczędź mnie, sługę Twego, Władco Chryste, dla modlitw
Matki, która czysto Ciebie zrodziła, gdy zechcesz sądzić świat,
który stworzyłeś.

I teraz. W głębi grzechów leży dusza moja, Władczyni czysta,
będąc pokarmem biesów, przeto zbaw mnie, pozbawionego nadziei.

Także: Panie, zmiłuj się, trzy razy. Chwała, i teraz.

Katyzma poetycka, ton 5:

Prosomion: Słowu współwiecznemu Ojcu i Duchowi.

Duszy mojej żądze wielce bolejące i ciała mego słabości szybko
ulecz, powstrzymaj błądzenie mego umysłu, Nieskalana, i w ciszy
modlitwy czyste zanieś Królowi wszystkich i zechciej, Władczyni,
uprosić grzechów odpuszczenie.

Pieśń 7

Hirmos: Wywyższany ojców Pan płomień wygasił, młodzieńców
rosą zrosił, zgodnie śpiewających: Boże, błogosławiony jesteś.

Gdy ogarniam rozumem moim niegodziwych moich czynów mnóstwo i
grzechów, Nieskalana, lękam się i przerażam, przeto wyzwól mnie z
nich Twoimi modlitwami, Dziewico.

Robak nieusypiający i ogień niegasnący wycieńcza mnie zawsze i
zżera moją duszę, obym nie zaznał ich smaku, najświętsza
Bogurodzico.

Chwała. Z ciemności zewnętrznej i strasznej męki wyprowadź mnie,
sługę Twego, Dziewico nieskalana, wołającego do Syna Twego: Boże,
błogosławiony jesteś!

I teraz. Ciało skalałem haniebnymi żądzami, rozum omroczyłem
brudnymi myślami, lecz ulituj się, Czysta, i wybaw mnie,
niepotrzebnego sługę Twego.

Pieśń 8

Hirmos: Tobie, Stwórco wszystkich, młodzieńcy w piecu uczyniwszy
chór, śpiewali: Wszystkie dzieła Panu śpiewajcie i wywyższajcie
na wszystkie wieki.

Tobie, Bogurodzico, słabość pokornej duszy mojej przynoszę i serca
mego niemoc, rozumu mego oszustwo ogłaszam, prosząc o pomoc Twoją,
Dziewico.

Miłosierny bądź dla Twoich sług, Słowo, dla modlitw Rodzicielki
Twojej i zbaw śpiewających: Wszystkie dzieła Pańskie śpiewajcie
Panu i wywyższajcie Go na wieki.

Chwała. Ty, która zrodziłaś miłośnika miłosierdzia, ulituj się
nad wszystkimi z wiarą śpiewającymi: Wszystkie dzieła Pańskie
śpiewajcie Panu i wywyższajcie Go na wieki.

I teraz. Wybaw mnie z ciemności zewnętrznej i nieusypiającego
robaka, łaskawa Dziewico, Ty bowiem zrodziłaś Stwórcę świata,
który wszystko, co zechce, czyni Twoimi modlitwami.

Pieśń 9

Hirmos: Izajaszu, wesel się, oto Dziewica poczęła w łonie i rodzi
Syna Emanuela, Boga i Człowieka, Wschód jest imię Jego. Jego
wywyższając, Dziewicę uwielbiamy.

Do Boga, którego niewypowiedzianie zrodziłaś, Władczyni czysta,
módl się gorliwie, aby wybawił nas z nieszczęść i kłopotów
oraz przyszłego Sądu budzącego bojaźń i uczynił godnymi
Światłości Jego świętych.

Zgrzeszyłem bardziej od wszystkich, okazując nieposłuszeństwo
Twoim życiodajnym przykazaniom, Chryste, i upodobniłem się do
bezrozumnych zwierząt, lecz modlitwami Twojej Matko, Słowo, nie
zabieraj mnie z życia bez pokuty.

Chwała. Ty, która zrodziłaś otchłań miłosierdzia, Słowo Boże,
ulituj się, Łaskawa nad wszystkimi duszami przybiegającymi pod
Twoją opiekę, Ciebie bowiem po Bogu wszyscy zdobyliśmy jako
orędowniczkę nie do zawstydzenia.

I teraz. Oczyszczenie i odpuszczenie grzechów wyproś nam i
przemianę wszystkich kłopotów, życia poprawę teraz czystego i
świetlistego, abyśmy wysławiali ogromną Twoją łaskawość, Matko
Boża.

Także: Zaprawdę godne to jest, i pokłon. Trisagion. Po: Ojcze nasz,
troparion, ciąg dalszy jak zwykle i rozesłanie.

WE WTOREK RANO,

po pierwszej recytacji Psałterza katyzmy poetyckie pokutne, ton 5:

Wobec zasiadającego Sędziego i wobec stojących aniołów, trąby
trąbiącej i płomieni gorejących cóż uczynisz, duszo moja,
prowadzona na Sąd? Wtedy bowiem staną przed tobą okropności twoje
i wyjawione zostaną tajemne grzechy twoje, przeto przed końcem
zawołaj do Sędziego: Boże, oczyść mnie i zbaw mnie.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

Wszyscy czuwajmy i Chrystusa spotkajmy z mnóstwem oleju i z
jaśniejącymi lampami, abyśmy stali się godni wejść do wnętrza
pałacu, bowiem ten, który znajdzie się przed drzwiami,
bezskutecznie zawoła do Boga: Zmiłuj się nade mną.

Chwała, i teraz. Teotokion: Przedziwna tajemnica Dziewicy, światu
objawiło się zbawienie, z Niej bowiem bez nasienia urodził się i
ukazał się w ciele jako radość wszystkich, Panie, chwała Tobie.

Po drugiej recytacji Psałterza katyzmy poetyckie, ton 5:

Gdy ujawnione zostaną czyny Twoje, o duszo moja, wobec tłumów
aniołów stojącym przy Sędzim, jakież wtedy znajdziesz
usprawiedliwienie? Przeto przed końcem zawołaj ze łzami:
Zgrzeszyłem, łaskawy Panie, zmiłuj się nade mną.

Stichos: Panie, w zapalczywości Twojej nie oskarżaj mnie, ani w
gniewie Twoim nie karz mnie.

Spoczywam na łożu licznych grzechów, okradany jestem z nadziei
zbawienia mego, bowiem sen mego lenistwa zwiastuje duszy mojej wielkie
męki, lecz Ty, Boże zrodzony z Dziewicy, podnieś mnie, abym
śpiewał Tobie sławiąc Ciebie.

Męczennikom: Cuda świętych Twoich męczenników jako mur nie do
zdobycia dałeś nam, Chryste Boże, ich modlitwami wierny lud Twój
umocnij jako jedyny dobry i Przyjaciel człowieka.

Chwała, i teraz. Teotokion: Szybką Twoją opiekę, pomoc i
miłosierdzie okaż słudze Twemu i ukróć fale marnych wspomnień,
Czysta, podnieś upadłą moją duszę, Bogurodzico, wiem bowiem, wiem
Dziewico, że możesz, co zechcesz.

Po trzeciej recytacji Psałterza katyzmy poetyckie, ton 5:

Prosomion: Słowu współwiecznemu Ojcu i Duchowi.

Wpełznąłem w głębiny grzechu, trwoga burzy mnie rozpaczy, lecz
uprzedź, Chryste, jako wszechmocny i rządzący wszystkimi, i ku
spokojnej przystani skieruj niecierpiętliwości, dla modlitw Twego
Poprzednika, z miłosierdzia Twego, Zbawco, i zbaw mnie.

Elżbieta została uwolniona z niepłodności, Dziewica zaś znowu
dziewicą pozostaje, gdy na słowa Gabriela w łonie poczyna, a
Poprzednik Jan podskoczył w łonie, gdy w łonie dziewiczym
przewidział Władcę wcielonego na zbawienie nasze.

Chwała, i teraz. Teotokion: Kwiat Boży z korzenia wyrósł, arka i
świecznik, naczynie złote, święty ołtarz, chleb życia przeto
nosiłaś jako Syna Twego i Boga, ze świętym Poprzednikiem módl
się do Niego, aby ulitował się i zbawił tych, którzy wyznają
Ciebie jako Bogurodzicę.

Kanon, mający akrostych: Oczyszczenie nam, Chryste, grzechów daj.
Poemat Józefa. Ton 5.

Pieśń 1

Hirmos: Ziemię, nad którą nigdy nie wzeszło i nie widziało
słońce, otchłań, której obnażonej nie widziało ogromne niebo,
Izrael przeszedł sucho, Panie, i zaprowadziłeś go na górę
świętą Twoją, sławiącego i śpiewającego zwycięską pieśń.

Oczyszczenie i odpuszczenie mi daj uczynionych przeze mnie grzechów,
Zbawco, zanim stąd odejdę, oczyść z mnóstwa brudu, Panie, który
oczyściłeś trędowatych i pozwól mi bez skazy stanąć przed
Tobą, gdy zechcesz przyjść sądzić żywych i umarłych.

Brud, który leży na oczach duszy mojej, niepozwalający mi widzieć
promieni Twoich, które zjawiwszy się na ziemi rozciągnąłeś,
Słońce Niezachodzące, oczyść, Zbawco, i pozwól kontemplować,
łaskawy Panie, łask Twoich Światłość.

Męczennikom: Odważni byli stróże przykazań Chrystusowych, uśpili
całą wrogą złość, cierpiętnicy błogosławieni, przeto
obciążonego snem grzechu ku pokucie, błagam, Bożej odwagi i mnie
skierujcie.

Męczennikom: Ciałem walczący z wrogiem, męczennicy,
zwyciężyliście go orężem krzyża i zatopiliście w strumieniach
płynącej krwi, korony zwycięstwa od Boga przyjęliście, głosząc
i śpiewając zwycięską pieśń.

Teotokion: Wybaw mnie ze złego obyczaju, czysta Dziewico, umocnij na
opoce przykazań chwiejącego się pod atakami dawnego prześladowcy,
Władczyni, i pozwól mi Chrystusowi dobrze czynić, głosząc i
śpiewając zwycięską pieśń.

Inny kanon, do Jana Poprzednika,

mający akrostych: Chrzcicielu, tę modlitwę przyjmij. Poemat
Józefa. Ton 5.

Pieśń 1

Hirmos: Konia i jeźdźca w Morzu Czerwonym Chrystus zatopił krusząc
wojska prawicą mężną i Izrael ratując, który śpiewa pieśń
zwycięstwa.

Życie oczyszczone, życie niematerialne pokazałeś, Poprzedniku, w
ciele materialnym, przeto błagamy Ciebie, uczyń sobie naśladowców
z tych, którzy w wierze Ciebie błogosławią.

Chrystusa będącego Otchłanią miłosierdzia zanurzyłeś w
strumieniach rzeki, do którego módl się, Poprzedniku, aby wysuszył
otchłań mego zła, modlę się, i oświecił moje zmysły.

Poprzedniku Zbawiciela, oręduj dla mnie pokutę, wyproś
rozrzewnienie dla mnie, obmywające woniejące bagno grzechu, módl
się do Przyjaciela człowieka, błagam Ciebie.

Teotokos: Zrodziłaś niewypowiedzianie bez bólów Tego, którego
Ojciec przed wiekami niezniszczalnie rodzi, przez wszystkich opiewana
Władczyni, módl się do Niego, aby wybawił z wszelkiej szkody
przybiegających do Ciebie.

Pieśń 3

Hirmos: Serce moje targane falami życiowymi umocnij, Panie, kierując
ku spokojnej przystani jako Bóg.

Pokutować Tobie Bogu obiecuję i znowu grzeszę, kim będę? Jakże
się zjawię, gdy Sądzić będziesz ziemię?

Modlitwy Panu przynieśmy, westchnijmy, łzy wylejmy oczyszczające
skalania, abyśmy zostali tam zbawieni.

Męczennikom: Zmartwiałą myślą przestępcy prawa kochający życie
zadawali rany zwycięskim męczennikom, wyznającym Chrystusa.

Męczennikom: Chóry męczenników połączone zostały z chórami
duchowych aniołów i są równi apostołom przez łaskę Bożego
Ducha.

Teotokion: Pokuty bramy teraz otwórz mi, Bramo Światłości,
Dziewico, wejścia zaś żądz zamknij pokornej duszy mojej.

Inny kanon.

Hirmos: Ten, który na nicości ziemię zawiesił rozkazem swoim i
zawiesił ją w sposób niepodlegający poruszeniu, na niewzruszonej,
Chryste, opoce przykazań Twoich, Kościół Twój umocnij, jedyny
błogosławiony i Przyjacielu człowieka.

Uzdrowienia przystępującym z wiarą do świątyni Twojej, przecudny
Poprzedniku toczysz zawsze, ulecz żądze mego serca, błagam Ciebie,
które wróg rozwijał we mnie z powodu braku mojej uwagi, o
Najbogatszy.

Wzdycham i łkaniem zawsze, myśląc o Sądzie Twoim nieuniknionym,
jedyny najsprawiedliwszy Sędzio, na którym modlitwami Poprzednika
Twego zachowaj mnie nieosądzonego, Panie Boże mój.

Nowego i Starego Testamentu orędownikiem byłeś, chwalebny
Poprzedniku, mnie zniszczałego przez liczne grzechy orędownictwem
Bożym – wołam do Ciebie – odnów przez pokutę, abym sławiąc
czcił Ciebie.

Teotokion: Święta Dziewico Matko, jedyna Nieskalana, zabierz od nas
skazę grzechów, oświeć nasze zamysły, serca uświęć i wybaw nas
wszystkich z wiecznego osądzenia, modlimy się.

Pieśń 4

Hirmos: Usłyszałem wieść od Ciebie, Panie, i uląkłem się,
poznałem Opatrzność Twoją i wysławiłem Ciebie, jedyny
Przyjacielu człowieka.

Nie przestrzegałem Twoich oświecających słów, ciemne dokonywałem
dzieła i lękam się budzącego bojaźń Twego Sądu.

Żaglem Bożej bojaźni poruszmy ostatek duszy i do przystani pokuty
dopłyńmy, uniknąwszy wielkiego zamętu.

Męczennikom: Kapiąc słodycz męczennicy okazali się górami
Bożymi i rajem zasadzonym przez Boga, drzewo życia mając Pana.

Męczennikom: Cierpieniami, cierpliwością i cierpliwym oczekiwaniem
ostrzelaliście przywódcę biesów i przyjęliście korony chwały.

Teotokion: Przeczysta Władczyni, grzesznych orędowniczko,
upadających Boża poprawo, sławiona jesteś jako Rodzicielka Boga.

Inny kanon.

Hirmos: Poznając Twoje Boże uniżenie, Chryste, Habakuk proroczo
wołał z lękiem do Ciebie: Przyszedłeś na zbawienie ludu Twego,
zbawić Twoich pomazańców.

Zamieszkałeś w doskonałym królestwie jako prawdziwy rycerz Króla
Chrystusa, Chrzcicielu, módl się do Niego nieustannie, aby ulitował
się nad ludem czczącym Ciebie.

Pan uświęcił Ciebie w łonie, przewidując wdzięczność Twego
serca, błogosławiony, módl się do Niego, aby wszystkich nas
uświęcił, prosimy.

Martwym głosiłeś przyjście za nas zabitego, módl się do Niego,
Poprzedniku, aby mnie przez grzechy umarłego ożywił i zbawił mnie.

Teotokion: Zmiłuj się nade mną jedyna Nieskalana, która
miłosiernego Boga z wielkiej łaskawości niewypowiedzianie
zrodziłaś i wybaw mnie z wiecznej męki.

Pieśń 5

Hirmos: Nieszczęsną duszę moją, w nocy walczącą z ciemnością
żądz, uprzedzając ulituj się i rozpal duchowe Słońce, za dnia
świecące gwiazdy we mnie, aby oddzielić noc od światłości.

W czynach nie ma dla mnie zbawienia, wiele bowiem nieszczęsny na
ziemi zgrzeszyłem i drżę przed budzącym bojaźń Sądem Twoim,
Boże, gdy zechcesz sądzić przestępców Twoich przykazań.

Jakże byłem szalony! Jakże omroczyłem złem Twoje dzieła! Jakże
nie rozumiałem bojaźni Twojej, Chryste, zgiąłem się do ziemi i
upodobniłem się do bezrozumnych zwierząt, lecz nawróć mnie, Boże
wszystkich.

Męczennikom: Obłok męczenników rozpędził obłoki gorzkich
cierpień i oświecił dzień prawdziwym rozumem rozpędzając mgłę
wielobóstwa, osiągając Światłość Niezachodzącą.

Męczennikom: Uświęć mój rozum modlitwami świętych męczenników
Twoich, Chryste, i okaż mnie napełnionym oświeceniem oraz
uczestnikiem wiecznej Chwały, abym sławiąc śpiewał Tobie, Zbawco.

Teotokion: Boga niewypowiedziane Słowo Dziewico Matko zrodziłaś
nam, wszystkim wielce grzeszącym dające pokutę orędownictwem Twoim
łaskawym, ucieczko wiernych i przystani.

Inny kanon.

Hirmos: Do Ciebie, który odziewasz się światłością jak szatą,
wcześnie rano wołam: Omroczoną duszę moją oświeć, Chryste, jako
jedyny Łaskawy.

Niepłodne łono zrodziło Ciebie, Poprzedniku, i niepłodna przez
dobre czyny serca okazana została płodną owocnymi Twoimi słowami,
przeto Ciebie wielbimy.

Zakwitłeś jako wonna lilia w pustyni, zawsze błogosławiony, przeto
wołam do Ciebie: Odpędź od mojej duszy, Poprzedniku, wszelką woń
zła.

Pośrodku Zakonu i łaski stanąłeś, Mądry, przeto wołam: Nade
mną, zwyciężonym przez grzech, ulituj się według Zakonu,
Poprzedniku, nad nieszczęśliwie biedującym.

Teotokion: Nieprzebyta Bramo Chwały, Przeczysta, otwórz mi bramy
pokuty, orędując mi Boże wejście i odpoczynek w niebie.

Pieśń 6

Hirmos: Jak proroka wybawiłeś ze zwierza, Panie, i mnie z głębi
nieopanowanych żądz wyprowadź, modlę się, abym zdążał do
świątyni Twojej świętej.

Oto czas nawrócenia, a ja leżę ciągle na wznak, zawsze ogarnięty
ogromną nieczułością, omroczenie serca mego rozwiązawszy, Słowo,
ulituj się nade mną.

Ulituj się nade mną jęczącym jak niegdyś celnik, łaskawy
Chryste, i jak nierządnicy pozwól gorąco płakać, abym i ja obmył
błoto licznych moich grzechów.

Męczennikom: Wielcy męczennicy Chrystusowi, wyrwijcie mnie, wielce
grzesznego, z wielkiego płomienia w gehennie, który mnie oczekuje,
abym i ja zawsze wielce sławił waszą pamięć.

Męczennikom: Dobrze walczący świetliście zostali ukoronowani Twoi
męczennicy życiodajną prawicą Twoją, Boże i Panie, ich
czcigodnymi modlitwami zbaw cały Twój lud.

Teotokion: Otoczona przez Boga radością, uświęcony przybytku,
czcigodna arko, świeczniku Bożej Światłości, tronie Chleba
Żywota, uduchowiony pałacu Słowa, okaż mnie świątynią Ducha.

Inny kanon.

Hirmos: Władco Chryste, ukróć morze żądz, nienaturalną burzę
niszczącą duszę, i ze zniszczenia wyprowadź mnie jako Łaskawy.

Jaśniejąc niewypowiedzianymi promieniami, Poprzedniku Chrystusa,
odważną modlitwą Twoją oświecaj serca pobożnie sławiących
Ciebie.

Mnie, ogarniętego snem lenistwa, Poprzedniku Chrystusa oświeć
łaską i podnieś, abym gorliwie pełnił Boże pragnienia.

Wybaw nas z wszelkiego wrogiego smutku, którzy zdobyliśmy Ciebie
jako orędownika przed Bogiem, modlącego się do Władcy, o
Błogosławiony.

Teotokion: Trwoży mnie burza grzechów, Bogurodzico przeczysta,
pospiesz wybawić mnie , wprowadzając do przystani pokuty,
Nieskalana.

Pieśń 7

Hirmos: Modlitwa dzieci ogień wygasiła zraszając piec i głosząc
cud nie spaliła, ani nie poparzyła śpiewaków Boga ojców naszych.

Nieprawdy moje i niesprawiedliwości moje, niezliczone grzechy
przebacz, Chryste, i wybaw mnie z przyszłej męki ze względu na
mnóstwo zmiłowań Twoich, Boże.

Jak syn marnotrawny teraz roztrwoniłem bogactwo, które otrzymałem i
cierpię głód, pozbawiony Bożego pokarmu, pokutującego przyjmij
mnie, Zbawco, i zbaw mnie.

Męczennikom: Martwym uczyniliście walczącego wroga, mając członki
odcinane w licznych mękach, cudowni Pańscy męczennicy, przeto
wierni pobożnie wam śpiewamy.

Męczennikom: Biesowskie pułki, całe mnóstwo oprawców strzałami
zraniliście, męczennicy, cierpieniem i odwagą, i przeszliście
teraz do prawdziwego życia.

Teotokion: Przystanią zbawczą okazałaś się dla wszystkich,
Czysta, wyciszając burzę żądz i prowadząc wszystkich pokornych na
ziemi do ciszy, Bogurodzico czysta.

Inny kanon.

Hirmos: Wywyższany ojców Pan płomień wygasił, młodzieńców
rosą zrosił, zgodnie śpiewających: Boże, błogosławiony jesteś.

Słowami błagamy Ciebie, któryś Słowa Poprzednikiem, i jak ojcu
rozwiązałeś głos w Twoim zrodzeniu, rozwiąż sieci naszych
grzechów.

Słońce bardzo jaśniejące, zajaśniej mi pokuty zbawczą
światłością i wybaw mnie z ciemności żądz trwożących
omroczone serce moje.

Niepłodną duszę zdobyłem i serce bezowocne, bezpłodna Boża
roślina, módl się przeto nieustannie, Poprzedniku Chrystusa, abym
przyniósł owoce pokuty.

Równego Rodzicowi Syna sławimy i Ducha Świętego, Trójcę
niepodzielną, wołając: Boże, błogosławiony jesteś.

Teotokion: Młode dziecię zrodziłaś, Nieskalana, Chrystusa, który
uczynił nasze odnowienie, zmarniałych przez dawne przestępstwo.

Pieśń 8

Hirmos: Aniołów tłum, ludzi zgromadzenie, Królowi i Stwórcy
kapłani śpiewajcie, błogosławcie lewici, ludzie wywyższajcie na
wszystkie wieki.

Oto wonieją i gniją duszy mojej rany, Chryste, ucierpiałem i
niepokorny jestem, ulecz mnie, Zbawco, lekarstwem pokuty.

Oszustwem zły wąż mnie okradł i napełnił złem, wzdychając
wołam: Nie odrzucaj mnie, Słowo, osądzonego i pokornego.

Męczennikom: Nie zrezygnowaliście z lepszego życia, wrogów krzyża
jako wynoszących się zrzuciliście, chwalebni, i do końca ich
zwyciężyliście.

Męczennikom: Was, chwalebni męczennicy, ani ogień, ani miecz, ani
zwierzęta, ani głód, ani łamanie kołem, ani inna męka nie mogły
rozłączyć z Chrystusem, Przyjacielem człowieka.

Teotokion: Aniołów chwała i ludzi zbawienie, bądź mi
orędowniczką, Matko Boża, abym się nawrócił i otrzymał
odpuszczenie poprzednio popełnionych grzechów świadomych i
nieświadomych.

Inny kanon.

Hirmos: Tobie, Stwórco wszystkich, młodzieńcy w piecu uczyniwszy
chór, śpiewali: Wszystkie dzieła Panu śpiewajcie i wywyższajcie
na wszystkie wieki.

Zgromadzenie ludu obmywasz strumieniami Jordanu, głosząc pokutę,
wielki Poprzedniku, przeto wołam do Ciebie: Żądz moich strumienie
wysusz, posyłając mi źródła łez.

Drżyj cała duszo, myśląc o Sądzie Wszechwładcy, wołając:
Szczodry, ze względu na Twego Chrzciciela ulituj się i zbaw mnie
oraz wybaw z mąk.

Usta nieczyste i skalany język przynoszę Tobie na modlitwie,
święty Poprzedniku, pospiesz, pomóż mi, nieustannie chwiejącemu
się pod wszelkimi atakami oszusta.

Triadikon: Ześlij nam Ojcze i Synu, i Duchu, Trójco jednoistotna,
odpuszczenie grzechów, abyśmy otrzymawszy doskonałe zbawienie
Ciebie wywyższali na wszystkie wieki.

Teotokion: Podniosłaś nas z jamy upadku Twoim niezwykłym
zrodzeniem, otoczona radością przez Boga, przeto Ciebie sławami
dziękczynienia z wiarą opiewamy, Dziewico, na wszystkie wieki.

Także śpiewamy Pieśń Bogurodzicy: Uwielbia dusza moja Pana, i
pokłony.

Pieśń 9

Hirmos: Albowiem uczynił Tobie rzeczy wielkie Wszechmocny, Dawidowi
okazując Ciebie czystą po zrodzeniu jako rodzącą bez nasienia
swego Stwórcę, przeto Ciebie, Bogurodzico, uwielbiamy.

Abym uwielbiał Twoją wielką cierpliwość, Jezusie, bądź jeszcze
cierpliwy dla mnie i nie porąb mnie jak niepłodny figowiec, wołam
do Ciebie: Obym przyniósł Tobie owoce pokuty.

Jakże budzący bojaźń jesteś, jedyny pełen władzy i mocy, któż
ostoi się wobec Twego strasznego wyroku, gdy zechcesz sam zasiąść
na Sądzie, na którym zachowaj mnie nieosądzonego.

Męczennikom: Cielesne cierpienia waszymi Bożymi cierpieniami
zabieracie, Pańscy cierpiętnicy, przeto jako prawdziwi doświadczeni
Lekarze uleczcie duszy mojej żądze okropne.

Męczennikom: Słonecznych promieni błyszczy wielość, waszych
relikwii relikwiarz, zorze Bożej łaski, i oświeca serca, oświeca
dusze tych, którzy z wiarą was wysławiają, cierpiętnicy.

Teotokion: Świetlisty obłok, prowadzący nowy lud do Ziemi
Obiecanej, zaiste Pełna Łaski od Boga okazałaś się i Bramą
prowadzącą do Życia, przeto Ciebie, Bogurodzico, wywyższamy.

Inny kanon.

Hirmos: Izajaszu, wesel się, oto Dziewica poczęła w łonie i rodzi
Syna Emanuela, Boga i Człowieka, Wschód jest imię Jego. Jego
wywyższając, Dziewicę uwielbiamy.

Oto wspaniałość Twojej świątyni jako niebo jest poznawana na
ziemi, Poprzedniku Chrystusa, a ci, którzy do niej przychodzą są
oświecani zorzami Bożymi, przez wszystkie dni Ciebie teraz w niej
błogosławiących.

Jako prawdziwy przyjaciel Władcy, Chrzcicielu, umocnij mnie
niezachwianie w miłości do Niego, Błogosławiony, i wyzwól mnie z
żądz niszczących i prowadzących mnie do zguby.

Ty nie byłeś trzciną chwiejącą się pod przeciwnymi wiatrami,
lecz naszym Bożym umocnieniem i niezachwianym umocnieniem Kościoła,
który Twoimi modlitwami zachowaj niezachwianym, usuwając wszelkie
zgorszenie.

Przyjście Stwórcy przy drzwiach, dlaczego więc nie płaczesz nad
sobą, nieszczęsna duszo, żyjąc w beztrosce? Przypadnij i zawołaj
do Pana: Oszczędź mnie, Zbawco, dla modlitw Poprzednika, jako
Przyjaciel człowieka.

Teotokion: Zaiste okazałeś się noszącym Światłość rydwanem
Słońca, które zajaśniało z Twego boku, czysta Nieskalana, i
zniszczyło okropną ciemność oszustwa, przeto godnie Ciebie z
wiarą wielbimy.

Także: Zaprawdę godne to jest, i pokłony oraz ektenia mała.
Fotagogikon i zwykłe psalmy.

Na stichownie stichery pokutne, ton 5:

Mnóstwo grzechów moich odrzuć, Panie, który z Dziewicy zrodziłeś
się i wszystkie oczyść grzechy moje dając mi myśl nawrócenia
jako jedyny Przyjaciel człowieka, błagam, i zmiłuj się nade mną.

Stichos: Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich.

Biada mi, do kogóż się upodobniłem? Do niepłodnego figowca i
lękam się przeklęcia z porąbaniem, lecz niebiański rolniku
Chryste Boże, zlodowaciałą duszę moją okaż przynoszące owoce i
jak marnotrawnego syna przyjmij mnie, i zmiłuj się nade mną.

Stichos: Niech będzie światłość Pana Boga naszego nad nami, i
dzieło rąk naszych udoskonal w nas, i dzieło rąk naszych umocnij.

Męczennikom: Cierpiętnicy Twoi, Panie, naśladowcy chórów
anielskich, jak bezcieleśni męki przecierpieli i jednomyślną mieli
nadzieję obiecanych dóbr słodyczy, ich modlitwami pokój daj
światu Twemu, Chryste Boże, i duszom naszym wielkie miłosierdzie.

Chwała, i teraz. Teotokion: Otoczona radością, oręduj Twoimi
modlitwami i wyproś dla dusz naszych mnóstwo zmiłowań oraz
oczyszczenie licznych grzechów.

Także: Dobrze jest wyznawać. Trisagion. Po: Ojcze nasz, troparion.
Także ektenia, pierwsza godzina, psalmy jak zwykle i rozesłanie.

We wtorek na Liturgii Błogosławieństwa. Ton 5:

Stichos: Błogosławieni czyniący pokój, albowiem oni synami Bożymi
będą nazwani.

Łotr na krzyżu uwierzył w Ciebie jako Boga, Chryste, wyznał Ciebie
gorąco z serca wołając: Wspomnij mnie, Panie, w królestwie Twoim.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Jak usprawiedliwiłeś płaczącą z całej duszy nierządnicę,
Chryste, tak i mnie, Władco, zrozpaczonego wyrwij z wszelkiej męki,
Łaskawy, modlę się.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Poprzedzającego Chrystusa i gotującego dobre drogi, uwielbiajmy
zgodnie Jana, albowiem Jego Bożymi modlitwami wybawiamy się z
grzechu.

Stichos: Radujcie się i weselcie, albowiem zapłata wasza obfita jest
w niebiosach.

Męczennicy, którzy gorliwą duszą wypiliście kielich Chrystusa,
wybawcie nas, święci, z naszych grzechów i słabości deszczem
Bożych modlitw.

Chwała. Triadikon: Nieosiągalny Boże, wszechmocna Trójco i
jedności, modlitwami Poprzednika Twego zbaw mnie, wybawiając z
ciemności i należnego mi płomienia.

I teraz. Teotokion: Zawsze skalany złymi czynami, Dziewico, proszę
Ciebie, nieskalaną Matkę Władcy: Oczyść mnie., Władczyni, z
wszelkiego skalania.

