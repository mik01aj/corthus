EKSAPOSTILARIONY I EOTINONY

Eksapostilariony autorstwa cesarza Konstantyna.

Eotinony autorstwa cesarza Leona Filozofa.

EWANGELIA 1:

Eksapostilarion 1, ton 1: Z uczniami wejdźmy na górę Galilejską,
aby w wierze zobaczyć Chrystusa, który mówi: Dana mi jest wszelka
władza na niebie i na ziemi. Przyjmijmy, jak naucza wszystkich
chrzcić w imię Ojca i Syna, i Świętego Ducha, i jak obiecuje
pozostać z uczniami aż do skończenia świata.

Teotokion, ton 1: Z uczniami radowałaś się, Bogurodzico Dziewico,
gdy zobaczyłaś Chrystusa zmartwychwstałego z grobu trzeciego dnia,
jak i przepowiedział. Objawił się Apostołom nauczając i ukazując
rzeczy lepsze, i nakazując chrzcić w Ojcu, Synu, i Duchu, abyśmy
mieli wiarę w Jego zmartwychwstanie i sławili Ciebie, Dziewico.

Eotinon 1, ton 1: W drodze do swego wniebowstąpienia Pan stanął
przed uczniami idącymi na górę i pokłonili się Jemu. Dał im
władzę, aby nauczali wszędzie i głosili wszystkim stworzeniom pod
niebem Jego powstanie z martwych i wniebowstąpienie. Obiecał im, że
na wieki pozostanie z nimi, On, który jest samą prawdą, Chrystus
Bóg i Zbawiciel dusz naszych.

EWANGELIA 2:

Eksapostilarion 2, ton 2: Ujrzawszy odwalony kamień niewiasty
niosące wonności rozradowały się, gdyż spostrzegły w grobie
siedzącego młodzieńca, który im powiedział: Patrzcie, Chrystus
zmartwychwstał, powiedzcie o tym Piotrowi i uczniom. Niech idą na
górę Galilejską, tam im się objawi, jak to powiedział swym
przyjaciołom.

Teotokion, ton 2: Anioł przyniósł Dziewicy swoje pozdrowienie,
Chryste, sprzed Twego poczęcia. Anioł odwalił kamień od Twego
grobu, dając zamiast smutku znaki niewypowiedzianej radości. Inny
zaś na miejscu śmierci głosi Ciebie, Dawcę życia, i Ciebie
wielbi, głosząc niewiastom i uczniom zmartwychwstanie.

Eotinon 2, ton 2: Niewiasty niosące wonności przyszły z Marią i
gdy wątpiły czy będą mogły spełnić swe pragnienie, ujrzały
kamień odsunięty i Boski młodzieniec utulił ból ich serca.
Powiedział bowiem, że powstał Jezus Pan. Przeto powiedzcie uczniom
to polecenie, aby szli do Galilei i zobaczyli Go, powstałego z
martwych jako Dawcę życia i Pana.

EWANGELIA 3:

Eksapostilarion 3, ton 3: Niech nikt nie wątpi, że zmartwychwstał
Chrystus, albowiem objawił się Marii, a potem był widziany, gdy
szedł na wieś. Objawił się jeszcze jedenastu uczniom siedzącym
przy stole i posłał ich, aby chrzcili, po czym wzniósł się na
niebo, skąd i przyszedł, umacniając głoszenie słowa wieloma
znakami.

Teotokion, ton 3: Słońce, Tyś zajaśniało dzisiaj z grobu jak
Oblubieniec z komnaty weselnej, zniewoliłeś otchłań i
zniszczyłeś śmierć, dla modlitw Tej, która Ciebie zrodziła,
ześlij nam światłość, światłość, która oświeca serca i
dusze, światłość, która wszystkich kieruje na ścieżki Twoich
nakazów i na drogę pokoju.

Eotinon 3, ton 3: Uczniowie nie wierzyli Marii Magdalenie, gdy
głosiła im zmartwychwstanie i objawienie Chrystusa, i ganili ją z
powodu zatwardziałości swych serc, ale umocnieni przez znaki i cuda,
zostają posłani, aby głosić. A Ty, Panie, wzniosłeś się do
przedwiecznej światłości Ojca, oni zaś głosili wszędzie słowo,
potwierdzając je cudami. Przeto tym oświeceni, sławimy Twoje
powstanie z martwych, Panie, Przyjacielu człowieka.

EWANGELIA 4:

Eksapostilarion 4, ton 4: Jaśniejąc łaskami widzimy stojących w
życiodajnym grobie mężów w błyszczących szatach i niewiasty
niosące wonności upadłe na twarze. Przyjmijmy zmartwychwstanie
Władcy nieba, przybiegnijmy do grobu Życia z Piotrem i zadziwiwszy
się dokonanym, ujrzyjmy Chrystusa.

Teotokion, ton 4: Panie, który głosiłeś radość, smutek
Prarodziców przemieniłeś, wnosząc w świat radość Twego
zmartwychwstania. Przeto, Dawco życia, przez Tę, która Ciebie
zrodziła, ześlij światłość Twych łask, oświecając nasze
serca, byśmy Tobie śpiewali: Bogoczłowieku, Chwała Twemu
zmartwychwstaniu, Przyjacielu człowieka.

Eotinon 4, ton 4: Wczesnym rankiem niewiasty przyszły na Twój grób,
Chryste, ale nie znalazły upragnionego ciała. Widząc przeto ich
niepokój obecni tam mężowie w błyszczących szatach powiedzieli do
nich: Dlaczego Żywego szukacie pośród umarłych? Powstał, jak i
sam przepowiedział; dlaczego nie wspominacie Jego słów? Uwierzywszy
więc głoście to, co ujrzeliście, ale uczniowie myśleli, że to
nie jest prawda, tak dalecy byli od zrozumienia, jednak Piotr biegnie
do grobu i zobaczywszy wysławi Twoje cuda, nawrócony przez Ciebie.

EWANGELIA 5:

Eksapostilarion 5, ton 5: Chrystus, Życie i Droga, powstał z
martwych, Kleofasowi i Łukaszowi towarzyszył w drodze i dał się im
poznać w Emaus przy łamaniu chleba. Ich dusze i serca były gorące,
gdy mówił do nich w drodze i tłumaczył Pisma, że miał cierpieć.
Z nimi wołamy: Zmartwychwstały, zjawiłeś się Piotrowi!

Teotokion, ton 5: Opiewam niezmierzone Twoje miłosierdzie, Stwórco
mój, który wyniszczyłeś siebie, aby zstąpić i zbawić
okaleczoną ludzką naturę. Jako Bóg zechciałeś urodzić się z
czystej Dziewicy, według mojej natury, i zstąpić aż do otchłani,
chcąc mnie zbawić. Dla modlitw Tej, która Ciebie zrodziła, Władco
szczodrobliwy.

Eotinon 5, ton 5: Jakże mądre są Twe zrządzenia, Chryste! Jakże
Ty jedynie poprzez puste całuny pozwoliłeś zrozumieć Piotrowi
Twoje powstania? Idąc rozmawiałeś z Łukaszem i Kleofasem, ale
rozmawiając nie objawiłeś im, Kim jesteś. Przeto i wyrzucają
Tobie niewiedzę jako jednemu z mieszkańców Jeruzalem, ale Ty
przekreślając zupełnie ich plany, wszystko czynisz na pożytek
stworzenia i odkrywasz im proroctwa o sobie, a kiedy błogosławiłeś
chleb, pozwoliłeś im się poznać, chociaż i przedtem serca ich
rozpalały się do poznania Ciebie. A Twoim uczniom, zebranym w
Wieczerniku, jawnie już głosiłeś Twoje zmartwychwstanie, przez
które zmiłuj się nad nami.

EWANGELIA 6:

Eksapostilarion 6, ton 6: Zbawco, pokazując, że jesteś człowiekiem
według natury, stanąłeś pośrodku uczniów powstawszy z grobu,
spożyłeś pokarm i uczyłeś ich chrztu pokuty. A gdy wzniosłeś
się do niebieskiego Ojca, obiecałeś uczniom zesłać Pocieszyciela,
Najwyższy Bogu i Człowieku, chwała Twemu zmartwychwstaniu!

Teotokion, ton 6: Stwórca stworzenia i Bóg wszystkich przyjął
ludzkie ciało z Twojej przeczystej krwi, Najświętsza Dziewico, i
moją uleczoną naturę uczynił nową, Ciebie pozostawiając czystą
przed i po zrodzeniu. Przeto z wiarą wysławiamy Ciebie, wołając:
Raduj się, Władczyni świata!

Eotinon 6, ton 6: Chryste, Ty jesteś zaprawdę Bożym pokojem dla
ludzi, Ty, który dajesz uczniom pokój po zmartwychwstaniu.
Napełniłeś ich bojaźnią, gdyż myśleli, że widzą ducha, ale Ty
rozproszyłeś bojaźń ich dusz, pokazawszy swoje ręce i nogi, a gdy
jeszcze wątpili, skosztowałeś pokarmu i wspominając nauki
otworzyłeś im rozum, aby zrozumieli Pisma. Obiecałeś im też
Obietnicę Ojca, i pobłogosławiwszy ich odszedłeś do nieba. Przeto
wraz z nimi kłaniamy się Tobie, Panie, chwała Tobie!

EWANGELIA 7:

Eksapostilarion 7, ton 7: Kiedy Maria powiedziała, że zabrali Pana,
Piotr wraz z drugim uczniem Chrystusa, którego Pan miłował,
pobiegł do grobu. Przybiegli obaj i ujrzeli tylko leżące w głębi
całuny, i oddzielnie leżącą chustę. Przeto zachowali milczenie
aż do ujrzenia Pana.

Teotokion, ton 7: Jakże wielkie i sławne rzeczy uczyniłeś dla
mnie, Chryste wielce miłosierny! Z młodej Dziewicy urodziłeś się
niewypowiedzianie i krzyż podjąłeś, i śmierć przecierpiałeś,
zmartwychwstałeś w sławie i naszą naturę uwolniłeś od śmierci.
Chwała, Chryste, Twojej sławie, chwała mocy Twojej!

Eotinon 7, ton 7: Jeszcze ciemno i wcześnie, dlaczego Mario stoisz
przy grobie, tyle ciemności mając w myślach? Ty przyszłaś
zobaczyć miejsce, gdzie był złożony Jezus, pytasz o to. Ale
widząc całun i chustę, jak uczniowie biegnący do grobu,
znalazłaś zmartwychwstanie, a my wspominamy Pisma o tym, i z nimi, i
przez nich uwierzywszy, sławimy Ciebie, Chryste, Dawco życia.

EWANGELIA 8:

Eksapostilarion 8, ton 8: Maria zdziwiła się, dwóch aniołów
ujrzawszy w grobie, i nie poznawszy Chrystusa, pytała Go jako
ogrodnika: Panie, gdzie położyłeś ciało mego Jezusa? A gdy na
Jego słowo poznała w Nim samego Zbawcę, usłyszała: Nie dotykaj
mnie, odchodzę do Ojca, powiedz o tym braciom.

Teotokion, ton 8: Dziewico, Ty zrodziłaś w niewypowiedziany sposób
jednego z Trójcy, w dwóch naturach i dwóch wolach, ale jednego w
Osobie. Módl się zawsze do Niego za tych, którzy z wiarą Ciebie
wywyższają, aby zostali wybawieni ze wszelkich napaści wrogów,
albowiem wszyscy do Ciebie teraz przybiegamy, Władczyni, Bogurodzico.

Eotinon 8, ton 8: Maria nie nadaremno przelewa łzy, bowiem staje się
godną, aby pouczali ją aniołowie, i aby ujrzała samego Jezusa, ale
jako słaba niewiasta ma jeszcze ziemskie myśli, przeto zostaje
oddalona od dotknięcia Chrystusa, ale zostaje posłana jako Twoja
wysłanka, aby uczniom nieść dobrą nowinę i Twój powrót do
dziedzictwa Ojca. Wraz z nią i nas uczyń godnymi ujrzenia Ciebie,
Władco Panie.

EWANGELIA 9:

Eksapostilarion 9, ton 5: Gdy wszedłeś przy drzwiach zamkniętych,
napełniłeś Apostołów Duchem Świętym, tchnąwszy pokój i
powiedziałeś im, że mogą wiązać i rozwiązywać grzechy, a po
ośmiu dniach pokazałeś swój bok i ręce Tomaszowi, a my z nim
wołamy: Ty jesteś mój Pan i mój Bóg!

Teotokion, ton 5: Gdy swego Syna ujrzałaś zmartwychwstałego z grobu
po trzech dniach, Oblubienico Boga, Dziewico Najświętsza,
odrzuciłaś wszelki ból, który podjęłaś jako Matka widząc Go
cierpiącym. Radością napełniłaś się z Jego uczniami, czcisz Go
i wielbisz. Przeto i teraz wybaw tych, którzy wyznają Ciebie jako
Bogurodzicę.

Eotinon 9, ton 5: Oto w czasach ostatecznych, w późny sobotni
wieczór, stanąłeś, Chryste, przed swymi przyjaciółmi i jeden cud
umacniając drugim, przez Twoje wejście przy zamkniętych drzwiach,
umacniasz wiarę w Twoje powstanie z martwych. Napełniłeś uczniów
radością i Duchem Świętym, dałeś im władzę odpuszczania
grzechów. Nie zostawiłeś też Tomasza pogrążonym w burzy
niewiary. Przeto i nam daj prawdziwy rozum i odpuszczenie grzechów,
Łaskawy nasz Panie!

EWANGELIA 10:

Eksapostilarion 10, ton 6: Ongiś Morze Tyberiadzkie natchnęło
Tomasza na połów ryb wraz z synami Zebedeusza, Natanaelem, Piotrem i
dwoma innymi. Gdy wrzucili swoje sieci z prawej strony, na rozkaz
Chrystusa, złowili wiele ryb. Piotr poznał Pana i rzucił się ku
Niemu do wody. Oto już trzeci raz Pan objawił się im i pokazał
chleb, i rybę na węglach.

Teotokion, ton 6: Dziewico, módl się do Pana, powstałego z grobu po
trzech dniach, za tymi, którzy Tobie śpiewają i z miłością
błogosławią. Ty jesteś bowiem ucieczką zbawienia i Orędowniczką
przed Nim. Jesteśmy Twoim dziedzictwem i sługami Twoimi,
Bogurodzico, wszyscy oczekujemy Twojej opieki.

Eotinon 10, ton 6: Po zstąpieniu do otchłani i powstaniu z martwych,
uczniowie cierpieli z powodu rozłąki z Tobą, Chryste, i co było
naturalne, powrócili do pracy, znowu do łodzi i do sieci, ale nic
nie złowili. Ale Ty, Panie, zjawiłeś się jako Władca wszystkich i
poleciłeś zarzucić sieci z prawej strony, a Twoje słowo szybko
przyniosło owoc, wielką ilość ryb i przedziwną wieczerzę,
przygotowaną na brzegu. Uczniowie wzięli w niej udział, a nas
uczyń teraz godnymi cieszyć się duchowo, Panie, Przyjacielu
człowieka!

EWANGELIA 11:

Eksapostilarion 11, ton 8: Po Twym Boskim zmartwychwstaniu trzykrotnie
zapytałeś Piotra, Panie: Czy miłujesz mnie? i uczyniłeś go
najwyższym pasterzem Twoich owiec. A Piotr ujrzawszy idącego ucznia,
którego Jezus miłował, zapytał Pana: A co z nim? On odpowiedział:
Jeśli chcę, aby pozostał aż przyjdę, co tobie do tego, Piotrze,
mój przyjacielu?

Teotokion, ton 8: O straszna tajemnico, o przesławny cud, przez
śmierć została zupełnie śmierć zgubiona. Któż więc nie
zaśpiewa i któż nie pokłoni się Twemu zmartwychwstaniu, Słowo, i
Tej, która w czystości zrodziła Ciebie w ciele, Bogurodzicy. Przez
Jej modlitwy wszystkich wybaw od Gehenny.

Eotinon 11, ton 8: Zbawco, gdy objawiłeś siebie swoim uczniom,
powierzyłeś Szymonowi pasienie owiec jako zapłatę za miłość,
szukając opieki nad owczarnią po zmartwychwstaniu. Przeto i
powiedziałeś: Jeżeli miłujesz mnie, Piotrze, paś baranki moje,
paś owce moje. On zaś wskazując na przyjaciela, zapytał o
umiłowanego ucznia. Dla ich modlitw, Chryste, ochroń Twą owczarnię
od wilków szukających jej zguby.
