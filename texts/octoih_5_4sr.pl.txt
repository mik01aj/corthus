WE WTOREK WIECZOREM,

do: Panie, wołam do Ciebie, dodajemy stichery ku czci krzyża, ton 5:

Prosomion: Raduj się.

Stichos: Jeżeli będziesz pamiętał o nieprawościach, Panie, Panie,
któż się ostoi? Ale u Ciebie jest oczyszczenie.

Podniesiony zostałeś jako Baranek na krzyżu i pychę oszusta
zrzuciłeś, zabity zostałeś i krwią Twoją całą uświęciłeś
ziemię. Przebity włócznią nakazałeś, Chryste, płomiennemu
orężowi odejść i otworzyć wejście do raju, abym bez obawy
rozkoszował się drzewem życia, przeto zbawiony jestem męką Twoją
i wołam radując się: Chwała Bożemu krzyżowi Twemu, przez który
wybawiliśmy się z dawnej klątwy, przyjęliśmy błogosławieństwo
z drzewa i wielkie miłosierdzie.

Stichos: Dla imienia Twego cierpiałem, Panie, cierpiała dusza moja
dla słowa Twego, dusza moja ma nadzieję w Panu.

Chcąc powstrzymać cierpienia ludzi i hańbę, najłaskawszy Panie,
Zbawco mój, ukrzyżowanie cierpisz haniebne i żółci kosztujesz,
Łagodny, zabierając naszą złośliwą gorycz, a zraniony w bok,
Słowo, rany nasze jako Władca uleczasz, przeto opiewamy Twoje
chwalebne pragnienie i kłaniając się czcimy włócznię, gąbkę i
trzcinę, którymi dałeś światu Twojemu pokój i wielkie
miłosierdzie.

Stichos: Od straży porannej do nocy, od straży porannej niech Izrael
ma nadzieję w Panu.

Jakże Ciebie, Jezu, nieprawy tłum hebrajski osądził na
ukrzyżowanie, nie ulitowawszy się nad Tobą litościwym? –
Dziewica płacząc wieszczyła niegdyś, gdy zobaczyła na krzyżu
podniesionego, którego z łona bez bólów zrodziła. – Cóż ci
uczyniło nieprawe zgromadzenie, Dziecię moje upragnione, Synu mój
umiłowany? Pospiesz i zbaw z wiarą sławiących Twoje ukrzyżowanie
i mnie, jak obiecałeś, wielbiących, jako jedyny najłaskawszy.

Inne stichery Bogurodzicy, ton ren sam.

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Chcąc rękopis Adama pierwszego stworzonego zabrać, Przyjacielu
człowieka, jako Stworzyciel Adama gwoździami zostałeś przybity
bezgrzeszny Chryste i włócznia zraniła Twój Boży bok, Słowo,
zabraniając płonącemu orężowi, aby nie wzbraniał nam wejścia,
sługom Twoim, przeto wysławiając Ciebie śpiewamy władzy Twojej i
krzyż Twój czcimy, i opiewamy, Przyjacielu człowieka, przez który
wszelkie stworzenie znajdzie godność niecierpiętliwości i wielkie
miłosierdzie.

Stichos: Chwalcie Pana wszystkie narody, wysławiajcie Go wszyscy
ludzie.

Baranka swego Owieczka niegdyś widząc na zabicie prowadzonego, szła
gorliwie, tak wołając do Niego: Gdzie idziesz, Dziecię moje
najsłodsze, Chryste? Dlaczego tak bardzo się spieszysz, wielce
cierpliwy Jezu upragniony? Bezgrzeszny i wielce miłosierny Panie,
powiedz słowo do służebnicy Twojej, Synu mój ukochany, nie
pogardzaj mną milcząc, Szczodry, która przedziwnie Ciebie
zrodziłam, Boże, Dawco życia, dający światu wielkie
miłosierdzie.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Byłaś zaiste tronem cherubińskim jako przewyższająca stworzenie,
w Tobie bowiem Boże słowo chcąc odnowić naszą naturę,
zamieszkało, Czysta, i z Ciebie przyszło nosząc ciało jako
łagodny ze względu na nas przyjęło krzyż i cierpienie, dało
zmartwychwstanie jako Bóg, przeto jako godzącemu naszą osądzoną
naturę Stworzycielowi dzięki składając ku Niemu i Tobie wołamy:
Daj nam odpuszczenie grzechów i miłosierdzie Twoimi modlitwami.

Chwała, i teraz. Stauroteotokion: Aby nas zbawić ceną wielką
przeczystą krew Twoją zechciałeś dać, bezgrzeszny Chryste mój,
chcąc wszystkim dać zbawienie, przeto Ciebie widząc
przygwożdżonego do Matka Twoja targała włosy swoje, mówiąc:
Dziecię, Baranku nieskalany, chcąc zbawić świat czcigodną Twoją
krwią zaszedłeś z moich oczu, Zbawco, Niezachodzące Słońce,
który wszystkim dajesz oświecenie.

Także: Pogodna Światłości. Prokimenon dnia oraz: Pozwól, Panie, w
wieczór ten.

Na stichownie stichery ku czci krzyża, ton 5:

Panie, za czasów Mojżesza proroka niegdyś dokładny obraz krzyża
Twego okazano, zwyciężający wrogów Twoich, teraz zaś mając sam
krzyż Twój prosimy o pomoc: Umocnij Kościół Twój ze względu na
wielkie miłosierdzie, Przyjacielu człowieka.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Krzyż Twój, Chryste, chociaż i jako drzewo widziany jest z natury,
lecz Bożą przywdziany jest mocą i zmysłowo okazany światu,
rozumnie czyni cudownie nasze zbawienie, któremu kłaniając się
sławimy Ciebie, Zbawco, zmiłuj się nad nami.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Módlcie się za nami święci męczennicy, abyśmy
zostali wybawieni się z nieprawości naszych, wam bowiem dano łaskę
modlenia się za nami.

Chwała, i teraz. Stauroteotokion:

Prosomion: Czcigodny ojcze.

Całą przyjąwszy moją postać, przyoblekł się w nią Stwórca i
Bóg, zapragnąwszy odnowić dawno temu upadłą postać Adama, na
krzyżu został dobrowolnie podniesiony jako winny i ręce
wyciągnął, uleczając ręce, które dawno temu osłabły przez
spożycie owocu z drzewa, którego Najczystsza widząc wołała: Cóż
to za Twoje niewypowiedziana cierpliwość, Synu mój? Nie mogę
znieść widząc Ciebie podniesionego na krzyżu, który w ręce
trzymasz wszystkie krańce ziemi.

Także: Teraz pozwalasz odejść. Trisagion. Po: Ojcze nasz, troparion
świętemu. Chwała, i teraz. Teotokion według tonu troparionu.
Także ektenia i rozesłanie.

WE WTOREK NA POWIECZERZU,

Kanon do Najświętszej Bogurodzicy. Ton 5.

Pieśń 1

Hirmos: Konia i jeźdźca w Morzu Czerwonym Chrystus zatopił krusząc
wojska prawicą mężną i Izrael ratując, który śpiewa pieśń
zwycięstwa.

Przyjmij, Bogurodzico, modlitwy Twoich sług z głębi serca z wiarą
zanoszone Tobie i zanosząc je Synowi Twemu daj grzechów
odpuszczenie.

Zaiste będąc łask pełną wzbogacasz ludzi i wprowadzasz w bramy
zbawienia ku życiu, Dziewico Matko Boża, nigdy nie przestawaj
orędować za modlącymi się do Ciebie.

Chwała. Przychyl się teraz ku modłom Twoich śpiewaków, jako
władcza pomoc ku zbawieniu, modlitwami Twoimi wyrwij z nieszczęść,
Władczyni, i zachowaj czczących Ciebie.

I teraz. Pospiesz szybko i gorąco oręduj, najświętsza Dziewico,
wybaw ulitowawszy się nad nami, ogarniętymi przez okropne
nieszczęścia, i wyzwól nas ze smutku.

Pieśń 3

Hirmos: Ten, który na nicości ziemię zawiesił rozkazem swoim i
zawiesił ją w sposób niepodlegający poruszeniu, na niewzruszonej,
Chryste, opoce przykazań Twoich, Kościół Twój umocnij, jedyny
błogosławiony i Przyjacielu człowieka.

Odważną modlitwą Bożą Światłością Twoją ciemny obłok serca
mego oświeciwszy, Matko Boża, synem dnia okaż mnie oświeconego
cnotami, pełna Światłości przewodniczko dusz naszych.

Zawsze pragniemy godnie śpiewać Tobie, ale nie potrafimy, chwałę
ze słabych ust przynosimy, którą łaskawie przyjmij i zechciej
odpowiedzieć na modlitwy z wiarą modlących się do Ciebie.

Chwała. Owocnymi okazujesz dusze niepłodne i zlodowaciałe
oczyszczasz Twoją modlitwą i moją duszę okaż, Bogurodzico, owoc
przynoszącą wiary i życie nieskalane.

I teraz. Jakże trzymający w ręce wszystkie krańce ziemi mieści
się w martwym łonie? Mlekiem karmiony jest z piersi, który nasyca
pokarmem wszystko, co żyje, i bogaty w dary wyniszcza siebie przez
wcielenie.

Pieśń 4

Hirmos: Poznając Twoje Boże uniżenie, Chryste, Habakuk proroczo
wołał z lękiem do Ciebie: Przyszedłeś na zbawienie ludu Twego,
zbawić Twoich pomazańców.

Znając Ciebie jako jedyną orędowniczkę do Boga, odpuszczającą
winnym długi grzechów, Przeczysta, chwałą i pieśniami czcimy
Ciebie.

Kościołem uświęconym okazał Ciebie wcielony w Ciebie Bóg,
Dziewico nieskalana, do którego zawsze módl się, aby nienaruszonymi
zachował sługi Twoje.

Chwała. Usłysz modły ubogich, mających w Tobie nadzieję,
Bogurodzico, i pospiesz wybawić nas z nieszczęść macierzyńską
Twoją odwagą.

I teraz. W smutkach słodką pociechę, w pokusach pomoc i w
nieszczęściach zdobyliśmy Ciebie, Orędowniczko, Matko Boża,
wybawiającą z wszelkiego zła.

Pieśń 5

Hirmos: Do Ciebie, który odziewasz się światłością jak szatą,
wcześnie rano wołam: Omroczoną duszę moją oświeć, Chryste, jako
jedyny Łaskawy.

Ty, która mającego władzę zrodziłaś w czasie w ciele opisywanym,
zaiste w naturze nieopisanego, módl się nieustannie do Niego za
sługi Twoje.

Ty szybko zbliżasz się do będących w nieszczęściach i zawsze
pomagasz, kierując przyzywającymi Ciebie w pokusach ku zbawieniu,
Przeczysta.

Chwała. Miłosierna z natury miłosiernego Boga modlitwami
ubłagawszy, daj Twoim sługom spokojne życie i wybawienie z
grzechów, Nieskalana.

I teraz. Ty, która zrodziłaś węgiel płonący, który zobaczył
Izajasz, spal moje grzechy i oświeć mnie, Nieskalana, modlę się.

Pieśń 6

Hirmos: Władco Chryste, ukróć morze żądz, nienaturalną burzę
niszczącą duszę, i ze zniszczenia wyprowadź mnie jako Łaskawy.

Nas umarłych przez żądze grzechu, Władco, podniósłszy ożyw
modlitwami Twoimi, która zrodziłaś niszczącego zniszczenie.

Mając Ciebie jako szczerą nadzieję, mur niezdobyty przeciwko wrogom
i zdecydowaną pomoc, nie lękamy się ataków na nas.

Chwała. Oręduj za ludźmi cierpiącymi zawsze, Czysta, i okropnie
atakowane Twoje sługi zachowaj nienaruszone.

I teraz. Duszę moją oświeć omroczoną przez obłok zamysłów
napływających na mnie, przez ataki biesa zabijający człowieka.

Także: Panie, zmiłuj się, trzy razy. Chwała, i teraz.

Katyzma poetycka, ton 5:

Krzyżem Syna Twego, Łaski Pełna, zniszczone zostało całe oszustwo
bożków i zdeptana moc demonów, przeto wierni godnie zawsze Tobie
śpiewamy i błogosławimy, i wielbimy zaiste jako Bogurodzicę
wywyższając Ciebie.

Pieśń 7

Hirmos: Wywyższany ojców Pan płomień wygasił, młodzieńców
rosą zrosił, zgodnie śpiewających: Boże, błogosławiony jesteś.

Przyjmij prośby wiernych sług Twoich, Władczyni, wyrywając ich z
pokus i wybawiając z nieszczęść śpiewających z wiarą: Boże,
błogosławiony jesteś.

Ty, która sprawcę dobra Boga nam zrodziłaś, ubłagaj Go
macierzyńskimi modłami, Czysta, ulitowawszy się nad sławiącymi
Ciebie.

Chwała. Zdobyliśmy Ciebie jako orędowniczkę niezwyciężoną i
fundament niezachwiany, w Twoje przyodziawszy się wspomożenie,
Władczyni, zwyciężamy podstępy strzelca przeciwko nam.

I teraz. Zobacz pokorę Twego sługi, Władczyni, i wyzwól mnie z
wiecznego ognia, nieustannie śpiewającego: Boże, błogosławiony
jesteś.

Pieśń 8

Hirmos: Tobie, Stwórco wszystkich, młodzieńcy w piecu uczyniwszy
chór, śpiewali: Wszystkie dzieła Panu śpiewajcie i wywyższajcie
na wszystkie wieki.

Słowa zarazem i myśli w chwałę Tobie splatając, Dziewico, wzywamy
wierni: Panu śpiewajcie i wywyższajcie Go na wieki.

Ciebie jako piękno dobroci i bliską Bogu opisał Salomon, jako
najbliższa Jemu matczyną odwagą, Dziewico, będących w świecie
wybawiaj.

Chwała. Ciebie po Bogu mając w pokusach jako nadzieję zbawienia,
wierni wzywamy: Wszystkie dzieła Pańskie śpiewajcie Panu i
wywyższajcie Go na wieki.

I teraz. Przyjmij pieśń ze słabych ust, Dziewico przez wszystkich
opiewana, śpiewaną Tobie: Raduj się, uleczenie cierpiących ciał i
wybawienie zrozpaczonych dusz.

Pieśń 9

Hirmos: Izajaszu, wesel się, oto Dziewica poczęła w łonie i rodzi
Syna Emanuela, Boga i Człowieka, Wschód jest imię Jego. Jego
wywyższając, Dziewicę uwielbiamy.

Przed Tobą wylewamy w cierpieniach modlitwę naszą: Zmiłuj się nad
nami grzesznymi, abyśmy nie zostali zawstydzeni w dniu pokusy,
przyzywający Ciebie, najmiłosierniejszą Bogurodzicę.

Nie pogardzaj, Władczyni czysta, dalekim pokrewieństwem, lecz bądź
pomocnicą opiekującą się w smutkach, umacniającą i wybawiającą
z wszystkich kłopotów, w Tobie bowiem mamy nadzieję, że zostaniemy
wybawieni.

Chwała. Boże, usłysz teraz modlitwę ludu Twego i wybaw nas z
wrogiej szkodliwości: Oto przywodzimy Tobie prawdziwe oczyszczenie,
która Ciebie zrodziła, z miłością wielbioną.

I teraz. Pod władzę mocy Twojej, Władczyni, przybiegamy wszyscy
ludzie, prosząc o miłosierdzie i zmiłowanie Twoje miłościwie,
które wylawszy wszystkich nas oświeć.

Także: Zaprawdę godne to jest, i pokłon. Trisagion. Po: Ojcze nasz,
troparion, ciąg dalszy jak zwykle i rozesłanie.

W ŚRODĘ RANO,

po pierwszej recytacji Psałterza katyzmy poetyckie krzyża, ton 5:

Miejsce Czaszki było rajem, tam bowiem ustawiono drzewo krzyża,
które wydało grono życia na nasze wesele, Ciebie Zbawco, chwała
Tobie.

Stichos: Wywyższajcie Pana Boga naszego i kłaniajcie się
podnóżkowi nóg jego, albowiem jest święty.

Ukrzyżowanemu dobrowolnie jak zechciał Zbawcy i Wybawicielowi
naszemu zaśpiewajmy wierni i wysławmy, albowiem przygwoździł na
krzyżu grzechy ludzi, wybawiając z oszustwa rodzaj ludzki i czyniąc
godnym królestwa.

Chwała, i teraz. Stauroteotokion: Gdy podniesionego na krzyżu
zobaczyła Ciebie, która zrodziła bez bólów, łkając z płaczem
wzywała: Biada mi, najsłodszy Synu, zraniona jest dusza moja widząc
Ciebie przygwożdżonego na krzyżu pośrodku dwóch złodziei jako
złodzieja przygwożdżonego!

Po drugiej recytacji Psałterza katyzmy poetyckie, ton 5:

Ukrzyżowanie przecierpiawszy ze swej woli ze zniszczenia wyzwoliłeś
ludzi, Zbawco, zaśpiewajmy wierni i pokłońmy się Tobie, albowiem
oświeciłeś nas mocą krzyża i z bojaźnią sławimy Ciebie,
szczodry Przyjacielu człowieka, jako Dawcę życia i Pana.

Stichos: Bóg nasz, Król nasz przed wiekami uczynił zbawienie
pośrodku ziemi.

Drzewo krzyża Twego, Zbawco nasz, okazało się zbawieniem światu,
na nim bowiem zostałeś przygwożdżony dobrowolnie i z klątwy
wybawiłeś ludzi, radości wszystkich, Panie, chwała Tobie.

Stichos: Przedziwny jest Bóg w świętych swoich, Bóg Izraela.

Męczennikom: Panie, kielicha cierpień Twoich pozazdrościli
cierpiętnicy, porzucili piękno życia i będąc wspólnikami
aniołów, ich modlitwami daj duszom naszym pokój, Chryste, i wielkie
miłosierdzie.

Chwała, i teraz. Stauroteotokion: Krzyżem Syna Twego, Łaski Pełna,
zniszczone zostało całe oszustwo bożków i zdeptana moc demonów,
przeto wierni godnie zawsze Tobie śpiewamy i błogosławimy, i
wielbimy zaiste jako Bogurodzicę wywyższając Ciebie.

Po trzeciej recytacji Psałterza katyzmy poetyckie, ton 5:

Prosomion: Słowu współwiecznemu Ojcu i Duchowi.

Prorocze przepowiednie już spełniły się, dawna Twoja rada
znalazła spełnienie, Ty bowiem dobrowolnie, Królu wszystkich,
ciałem zubożyłeś się, Chryste, i przyjąłeś naszą postać, aby
wstąpić na krzyż i przecierpieć śmierć, przeto sławimy
przekraczające rozum Twoje uniżenie, Słowo.

Widząc Ciebie na krzyżu przygwożdżonego i zmarłego zastępy
aniołów ulękły się, Jezusie Królu wszystkich, uciekły pułki
biesowskie i skruszone zostały wrzeciądze otchłani, zrzucona
została niewola śmierci, a zmarli będący w grobach powstali.

Chwała, i teraz. Stauroteotokion: Na krzyżu widząc Ciebie, Chryste,
dobrowolnie powieszonego pośrodku łotrów, Matka Twoja z płonącym
łonem macierzyńsko mówiła: Bezgrzeszny Synu, jakże to
niesprawiedliwie na krzyżu jak złodziej przygwożdżony jesteś? Ty,
który chcesz ożywić rodzaj ludzki jak łaskawy.

Kanon ku czci krzyża,

mający akrostych: Świat podnoszący Chryste, podniesiony zostałeś
na drzewie. Poemat Józefa. Ton 5.

Pieśń 1

Hirmos: Konia i jeźdźca w Morzu Czerwonym Chrystus zatopił krusząc
wojska prawicą mężną i Izrael ratując, który śpiewa pieśń
zwycięstwa.

Tego, który w niepojęty sposób wcielił się i światu okazał się
w ciele, na drzewie podniosło dawno temu podstępne zgromadzenie
żydowskie.

Gdy Ciebie, Chryste, płodną winnicę, na drzewie krzyża Żydzi
powiesiwszy podnieśli, wtedy zacząłeś kapać wino wesela, Słowo,
zabierając wszelkie pijaństwo zła.

Męczennikom: Żadne pochwały nie mogą opisać waszych cierpień,
męczennicy, bowiem ponad wszelką naturę ludzką znieśliście
cierpienia i w pokoju bez bólu zamieszkaliście weseląc się.

Męczennikom: Fale mąk przepłynąwszy karmieni Słowem, godni
wszelkiej chwały Chrystusowej cierpiętnicy, osiągnęliście
przystanie niebieskie, teraz rozkoszujecie się Bożą ciszą.

Teotokion: Gdy z łona Twego zrodzonego Pana zobaczyłaś na drzewie
niesprawiedliwie powieszonego, Dziewico, zapłakałaś i opiewałaś
Jego zaiste niewypowiedziane uniżenie.

Inny kanon do Bogurodzicy, mający akrostych: Piąty teraz bywa śpiew
Dziewicy. Ton 5.

Hirmos ten sam.

Bramo Bożej Chwały, otwierająca rajskie bramy, otwórz i dla mnie
bramy pokuty, błagam, i rozum mój oświeć, abym opiewał Ciebie,
przez Boga otoczoną radością.

Powstrzymałaś dążenie śmierci, rodząc rządzącego życiem i
śmiercią, Nieskalana, módl się przeto do Niego, uśmiercającego
grzechy, aby duszą moją kierował i zbawił mnie.

Jedyną będącą pięknem Jakuba, Ciebie wybrało Słowo
współniemające początku z Ojcem i wcieliło się w Twoje łono,
Władczyni, zbaw mnie orędownictwem Twoim.

Jak na runo deszcz niebieski na Ciebie zstąpił, a Ty przyjęłaś
Go, Najczystsza, przeto wysusz deszcz żądz moich, błagam Ciebie,
Matko Dziewico.

Pieśń 3

Hirmos: Ten, który na nicości ziemię zawiesił rozkazem swoim i
zawiesił ją w sposób niepodlegający poruszeniu, na niewzruszonej,
Chryste, opoce przykazań Twoich, Kościół Twój umocnij, jedyny
błogosławiony i Przyjacielu człowieka.

Jesteś krzyżowany i raj znowu zostaje otwarty, a łotr radując się
przed wszystkimi wchodzi weń, umierasz Jezu mój i wróg oszust
zostaje uśmiercony, zaś uśmiercony Adam ożywa, chwała wielkiemu
Twemu miłosierdziu.

Wygaszasz grzechu płomień, Jezu krzyżowany na drzewie z Twojej
łaskawości, oszustwo wiążesz rozwiązane, obnażony człowiek
zostaje przybrany w szatę chwały, chwała wielkiej łaskawości
Twojej.

Męczennikom: Okazawszy zawsze jaśniejące gwiazdy męczenników,
odpędzające ciemność niegodziwości, ich modlitwami, Chryste, noc
mego zła odpędź i oświeć omroczone serce moje.

Męczennikom: Zgodnie z prawem ucierpieli błogosławieni męczennicy
i zgodnie z prawem wiary zostali ukoronowani, mądrze odrzucili rady
nieprawych i przyjęli Boży pokarm oraz rajskie wesele.

Teotokion: Śpiewają Tobie, opiewanej przez wszystkich, chóry
aniołów, przewyższając je bowiem Boga zrodziłaś w ciele, który
zniszczył drzewem klątwę drzewa i wytoczył błogosławieństwo.

Inny kanon.

Hirmos ten sam.

Mnie, zranionego strzałami grzechu, ulecz Twoim lekarstwem, Czysta, i
wyrwij mnie z trzymających mnie cierpień, która cierpienia rodzaju
ludzkiego przemieniłaś przez Twoje zrodzenie.

Na próżno znieważają moje pokorne serce niewidzialni wrogowie i
szukają jak mnie zabić, Władczyni, zrzuć ich Twoim wspomożeniem,
aby pozostali bezsilni i napełnili się wstydem.

Napełnij mnie wodami życia, Władczyni, która wytoczyłaś światu
Bożą wodę, wysusz okropne potoki moich nieprawości i serca mego
fale Bożą Twoją ciszą ukróć.

Przeminął cień, zakon skończył się, bowiem Dawcę Zakonu
Chrystusa zrodziłaś, łaskę oczyszczenia i oświecenia nam
dającego, wyrywającego z klątwy, przeczysta Dziewico, Nieskalana.

Pieśń 4

Hirmos: Poznając Twoje Boże uniżenie, Chryste, Habakuk proroczo
wołał z lękiem do Ciebie: Przyszedłeś na zbawienie ludu Twego,
zbawić Twoich pomazańców.

Dusz zbawienie ostatecznie dokonując, Chryste, w ręce Ojca oddałeś
najświętszą duszę Twoją, na drzewie dobrowolnie wisząc.

Nieprawy Sędzia skazał Ciebie, sprawiedliwego Sędziego, Jezusie,
abyś umarł wisząc na drzewie, nas usprawiedliwiając
niesprawiedliwie poddałeś się wrogowi.

Męczennikom: Staliście się godni ujrzenia dóbr od wieku,
męczennicy, nieszczęściom licznym, bólom i niewypowiedzianym
cierpieniom wydani na ziemi.

Męczennikom: Zimę pokus przeszliście i ku wiośnie odpłaty
niebieskiej doszliście i z chórami anielskimi zostaliście
połączeni, czcigodni męczennicy.

Teotokion: Oręż Bożych cierpień przeszedł Twoją duszę,
Błogosławiona, gdy widziałaś krzyżowanego Twego Syna i w ręce
Ojca duszę oddającego.

Inny kanon.

Hirmos ten sam.

Nie mam czynów zbawczych, przeto pod opiekę Twoją z nadzieją
przybiegam, Dziewico nieskalana, mnie zrozpaczonego wybaw Twoimi
modlitwami.

Światłości czyste schronienie, Słońca tronie czcigodny, omroczone
serce moje okropieństw mrokiem oświeć i zbaw mnie, modlę się,
Władczyni.

Szatę ciała utkał sobie w łonie Twoim dziewiczym, który niebo
przyodziewa obłokami, Dziewico, i w szatę niezniszczalności
przyodział mnie, obnażonego przez oszusta.

Z dolin życiowych jako lilię wybrał Ciebie Stworzyciel, z Ciebie
światu uczynił wejście, Dziewico najświętsza, Oblubienico Boża.

Pieśń 5

Hirmos: Do Ciebie, który odziewasz się światłością jak szatą,
wcześnie rano wołam: Omroczoną duszę moją oświeć, Chryste, jako
jedyny Łaskawy.

Stałeś sądzony, Chryste sprawiedliwy Sędzio, i osądzając ciałem
wrogość wziąłeś trzcinę podpisując mi doskonałe wyzwolenie.

Ciebie widząc ciałem wiszącego na drzewie, Chryste, słońce
światłość zamieniło na ciemność, ziemia zadrżała i kamienie
rozpadły się.

Męczennikom: Krańce ziemi oświeciliście jako wypełniający Zakon
Boży, chwalebni męczennicy, cierpiąc odziedziczyliście
świętość.

Męczennikom: Najlepsi i przez Boga oświeceni, przyodziani Bożą
Chwałą, obnażyliście wraże zło, męczennicy godnie czczeni.

Teotokion: Ciebie nieskalaną Bożą Rodzicielkę wielbimy, przez
którą klątwa stała się niepłodna oraz dane zostało
błogosławieństwo i wybawienie.

Inny kanon.

Hirmos ten sam.

Niechaj znajdę Ciebie jako pomoc, Dziewico, ratującą mnie w
godzinie Sądu i osądzenia, gdy stanę przed Sądem zrodzonego z
Ciebie.

Nawróć mnie, zwyciężanego przez prawo grzechu, Czysta, często
oszukiwanego przez oszusta i rzucanego w jamę grzechu.

Ty, która zrodziłaś płonący węgiel, który zobaczył Izajasz,
spal moje grzechy, Nieskalana, i oświeć mnie, modlę się.

Ty, która dałaś Chrystusowi Twoje ciało, oczyść moje żądze
cielesne i pokaż mi ścieżki bezgrzeszności.

Pieśń 6

Hirmos: Władco Chryste, ukróć morze żądz, nienaturalną burzę
niszczącą duszę, i ze zniszczenia wyprowadź mnie jako Łaskawy.

Gdy zostałeś podniesiony na drzewie, wielce cierpliwy, całą
wrażą pychę zrzuciłeś i zbawiłeś upadłego, ze względu na
wielką Twoją łaskawość.

Gdy dusze sprawiedliwych odczuły jak dawno temu na drzewie oddajesz
duszę, Władco, zostały uwolnione z wiecznych cierpień, Słowo.

Męczennikom: Jak twarde diamenty mąk wszelakich rozpalenie
cierpliwie znieśliście i wrogą pokorę pokonaliście.

Męczennikom: Upodobniliście się do cierpień Chrystusowych,
podjęliście wszelkie męki, cierpiętnicy Pańscy, przeto staliście
się godni niebieskiego piękna.

Teotokion: Przedziwne jest zrodzenie Twoje, które wielkie czyni cuda
i w świętych jest wysławiane, Bogurodzico, jedyna najczcigodniejsza
Władczyni.

Inny kanon.

Hirmos ten sam.

Oby nie pochłonęła mnie głębia zniechęcenia, Władczyni, niech
też nie pokryje mnie fala grzechu, lecz Twoją modlitwą niech
zostanę zbawiony, jedyna Czysta.

Świecznik Zakonu przedstawiał Ciebie rodzącą Światłość, która
wszystko oświeciła, Przeczysta, przeto wołam do Ciebie: Oświeć
mnie omroczonego.

Ty, która zrodziłaś Łaskawcę i Stwórcę, najczcigodniejsza
Władczyni, umiłowana przez Boga, duszę moją ogarniętą przez zło
ulecz.

Zrodziłaś nam przyczynę Zbawienia, Dawcę życia, który dał nam
wieczne zbawienie, Ciebie Bogurodzicą głoszących.

Pieśń 7

Hirmos: Wywyższany ojców Pan płomień wygasił, młodzieńców
rosą zrosił, zgodnie śpiewających: Boże, błogosławiony jesteś.

Cierniem ukoronowało Ciebie, Królu nieśmiertelny, zgromadzenie
przestępców Zakonu, a Ty z korzeniem odrąbałaś ciernie oszustwa:
Boże, błogosławiony jesteś.

Aby przyodziać mnie w szatę niezniszczalności, Słowo, zostałeś
obnażony, znosisz oplucie, ukrzyżowanie i mękę, niecierpiętliwym
będąc z natury.

Męczennikom: Upodobniliście się do cierpień rządzącego
wszystkim, święci, zaiste jesteście synami i dziedzicami królestwa
niezachwianego.

Męczennikom: Drzewom nierozumnym nie oddaliście czci, czcząc Tego,
który na drzewie wyciągnął ręce, jako wszystkich Króla i
Władcę.

Teotokion: Przedziwne jest Twoje zrodzenie, Nieskalana, Boga bowiem
zrodziłaś, który drzewem wygasił płomień oszustwa i oświecił
świat.

Inny kanon.

Hirmos ten sam.

Śpiewam Tobie, przez wszystkich opiewana, bez nasienia zrodziłaś
bowiem Boga przedwiecznego, Dziewico najświętsza, który
przebóstwia śpiewających: Boże, błogosławiony jesteś.

Uśmierć żądze moje, która Życie zrodziłaś, podnieś mnie
leżącego z grobu nieczułości, abym z miłością sławił Ciebie,
Oblubienico Boża.

Wejrzyj na modlitwy sług Twoich, Władczyni, wybawiając z
nieszczęść i ratując z kłopotów, z wiarą wołających: Boże,
błogosławiony jesteś.

Zrodziłaś silnego, który naszą niemoc poniósł, Czysta, którego
błagaj, aby uleczył duszę moją, okropnie wycieńczoną.

Pieśń 8

Hirmos: Tobie, Stwórco wszystkich, młodzieńcy w piecu uczyniwszy
chór, śpiewali: Wszystkie dzieła Panu śpiewajcie i wywyższajcie
na wszystkie wieki.

Najwyższy Boże, na krzyżu zostałeś podniesiony, żółcią
napojony, słodyczy życia, włócznią zostałeś przebity zabijając
węża, który w raju oszukał Adama.

Rozwiązujesz mnie z więzów grzechu, Słowo, pragnieniem związanego
i wiecznymi więzami związałeś wroga odstępcę, Zbawco, przeto
Twoją śmierć sławię na wieki.

Męczennikom: Okazaliście się uczestnikami Światłości
niematerialnej, świecami będąc wtórymi, święci męczennicy,
ciemność oszustwa rozpędzając i wszystkich wiernych serca
oświecając.

Męczennikom: Staliście się synami Jerozolimy najwyższej,
męczennicy, oświecający Kościół pierworodnych i wywyższający
Chrystusa na wieki.

Teotokion: Stałaś przy krzyżu, Dziewico, patrząc na
przygwożdżonego Chrystusa, którego zrodziłaś, Władczyni, przeto
wołałaś: Nie okazuj mnie bezdzietną, Ojca niemającego początku
Synu i Słowo.

Inny kanon.

Hirmos ten sam.

Najlepsza i mająca Boski wygląd Dziewico, oświeć mnie widzeniem
dobra, abym wołał: Panu śpiewajcie i wywyższajcie Go na wieki.

Bramo Światłości, otwórz mi świetliste bramy pokuty, pokazujące
wszelką prawą drogę prawdy, prowadzącą ku wejściom Bożego
pragnienia.

Święte Słowo, oświecające wiernych niewypowiedzianie zrodziłaś,
Czysta, módl się do Niego, Najświętsza, aby pokorną moją duszę
teraz oświecił, skalaną przez zło.

Strumień Światłości i Źródło nieśmiertelności z Ciebie
przyszło, święta Władczyni, które jest wszystkim Panem, przeto
wołam do Ciebie, Czysta: Strumień zła mego wysusz obłokami Twoich
modlitw.

Także śpiewamy Pieśń Bogurodzicy: Uwielbia dusza moja, i pokłony.

Pieśń 9

Hirmos: Izajaszu, wesel się, oto Dziewica poczęła w łonie i rodzi
Syna Emanuela, Boga i Człowieka, Wschód jest imię Jego. Jego
wywyższając, Dziewicę uwielbiamy.

Jako Baranek podniesiony zostałeś na drzewie, Władco Chryste,
krusząc czeluście duchowego wilka i z jego ust wyrywając Twoje
duchowe owce oraz przyprowadzając do Ojca.

Koroną cierniową zostałeś zraniony jako Król królujących,
Chryste, niszcząc królestwo Złego i z korzeniami odcinając ciernie
oszustwa, przeto z wiarą Ciebie sławimy, Dobry.

Męczennikom: Wasze zdecydowanie oświeciło jak słońce wasz
sprzeciw i całą zniszczyło wrażą mgłę, męczennicy
niezwyciężeni, oświeciciele wszystkich wiernych, kolumny
niezachwiane pobożności, godni chwały.

Męczennikom: Pułk zgromadzony przez Boga, wojsko niebieskie,
zgromadzenie wybrane, okazaliście się świętym cieniem, wy
chwalebni męczennicy Zbawcy, grody Złego niszcząc Bożą łaską.

Teotokion: Sadownika zrodziłaś, która zasadza pobożność oraz
poznanie prawdziwe, kiełkującą niszcząc klątwę z ogrodu, przeto
Ciebie wywyższając uwielbiamy.

Inny kanon.

Hirmos ten sam.

Zrodziłaś, Czysta, fundament niezachwiany, Zbawcę, który na wodach
ziemię założył Bożym nakazem, do którego módl się, aby nas
umocnił, czysto Ciebie czczących.

Drogą pokory nakazów Bożych bez błądzenia pozwól chodzić i bez
oszustwa wycisz bunt biesów, Czysta, odpędzając atak żądz i
dając mi ciszę.

Ogarniętego drzemką lekceważenia widząc wróg znajduje mnie i ma
nadzieję ukraść mnie snem rozkoszy, lecz sama mnie zachowaj,
Czysta, niezasypiającą Twoją modlitwą, Matko Dziewico.

Jako sam przez siebie osądzony myślę o mnóstwie moich grzechów i
budzącym bojaźń Sądzie Sędziego, na którym mam być sądzony,
lecz Ty, która zrodziłaś Boga, zachowaj mnie wtedy, Bogurodzico,
nieosądzonego.

Także: Zaprawdę godne to jest, i pokłon. Ektenia mała, fotagogikon
i zwykłe psalmy.

Na stichownie stichery krzyża, ton 5:

Gdy ustawiono drzewo krzyża Twego, Chryste, przepędzone zostało
oszustwo bożków i zakwitła łaska, osądzenie na męczeństwo było
bowiem zwycięstwem zbawienia dla nas, krzyż jest naszą chwałą,
krzyż naszym umocnieniem, krzyż naszą radością.

Stichos: Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich.

Prowadzony byłeś za nas na ofiarę, Chryste, jak owieczka i jak
baranek łagodny Emmanuel, na dobrowolne zabicie i z nieprawymi
policzony zostałeś. Przyjdźcie, zaśpiewajcie narody, pokłońmy
się na krzyżu powieszonemu Życiu nieskończonemu.

Stichos: Niech będzie światłość Pana Boga naszego nad nami, i
dzieło rąk naszych udoskonal w nas, i dzieło rąk naszych umocnij.

Święci męczennicy na ziemi walczyli, mróz przecierpieli, ogniu
byli wydani, woda ich przyjęła, oto ich słowa: Przeszliśmy przez
ogień i wodę, i wyprowadzeni zostaliśmy ku spoczynkowi. Dla ich
modlitw, Chryste Boże, zmiłuj się nad nami.

Chwała, i teraz. Stauroteotokion: Widząc dawno temu Baranka i Syna
swego, Dziewica Matka i błogosławiona, na krzyżu podniesionego,
wołała płacząc: Biada mi, Synu mój, jakże umierasz, z natury
będąc nieśmiertelnym Bogiem?

Także: Dobrze jest wyznawać. Trisagion. Po: Ojcze nasz, troparion
świętemu i ektenie. Pierwsza godzina, psalmy zwykłe, ciąg dalszy i
rozesłanie.

W środę na Liturgii Błogosławieństwa. Ton 5:

Stichos: Błogosławieni czyniący pokój, albowiem oni synami Bożymi
będą nazwani.

Łotr na krzyżu uwierzył w Ciebie jako Boga, Chryste, wyznał Ciebie
gorąco z serca wołając: Wspomnij mnie, Panie, w królestwie Twoim.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Przebity Twój bok wytoczył przebaczenie, Chryste, a przygwożdżone
do krzyża ręce Twoje rozbiły cały opanowany przez żądze rozum
ludzki.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Wstąpiwszy na krzyż zachwiałeś całym mnóstwem biesów i
zrzuciłeś zgubne panowanie dręczyciela, Władco Chryste, i
zbawiłeś ludzkość.

Stichos: Radujcie się i weselcie, albowiem zapłata wasza obfita jest
w niebiosach.

Upodobniliście się do Chrystusowych cierpień, błogosławieni,
wydani na wszelkie męki, cierpiętnicy Pańscy, przeto staliście
się godni niebieskiego piękna.

Chwała. Triadikon: Na krzyżu nierozdzielny z Ojcem i Bożym Duchem
dobrowolną przecierpiałeś mękę, Chryste, zabierając wszystkie
nasze niszczące żądze.

I teraz. Teotokion: Stojąc przy krzyżu przez Boga otoczona
radością i Syna swego widząc zranionego, mając sama duszę
zranioną, opiewała Jego zaiste niezwykłą Opatrzność.

