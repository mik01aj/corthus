W Święty i Wielki Czwartek na jutrzni,

uderza paraeklezjarcha o siódmej godzinie nocy i gromadzimy się w
cerkwi. Kapłan czyni początek: Błogosławiony Bóg nasz. Zaczynamy jak
zwykle i sześć psalmów. Po spełnieniu sześciu psalmów Alleluja, ton 8.
I trzykrotnie troparion, ton 8:

Kiedy chwalebni uczniowie na wieczerzy podczas umycia nóg zostali
oświeceni, wtedy Judasz niegodny, zamroczony pożądaniem srebra,
niesprawiedliwym sędziom wydaje Ciebie, sprawiedliwego Sędziego.
Chciwy zbieraczu bogactw! Popatrz na tego, który dla nich się
powiesił. Unikaj chciwości, oto na co poważyła się chciwość wobec
swego Nauczyciela. O, Panie, dobry we wszystkim, chwała Tobie!

Czytanie świętej Ewangelii według Łukasza (22, 1-39).

W owym czasie zbliżało się święto Przaśników, zwane Pascha.
Arcykapłani i uczeni w Piśmie szukali sposobu, jak by Go zabić, bali
się bowiem ludu. Wszedł tedy szatan w Judasza, zwanego Iskariotą,
który należał do Dwunastu. Poszedł więc, mówiąc arcykapłanom i
dowódcom straży, że Go im wyda. Uradowali się i ułożyli się z nim, że
dadzą mu pieniądze. A on zgodził się i szukał sposobnego czasu, żeby
im Go wydać bez wiedzy tłumu. Tak nadszedł dzień Przaśników, w którym
należało ofiarować Paschę. Jezus posłał Piotra i Jana, mówiąc: «Idźcie
i przygotujcie nam Paschę, byśmy mogli ją spożyć». Oni zaś rzekli Mu:
«Gdzie chcesz, abyśmy ją przygotowali?» On zaś rzekł do nich: «Oto gdy
będziecie wchodzić do miasta, spotka was człowiek niosący dzban wody.
Idźcie za nim do domu, do którego wejdzie. I powiedzcie gospodarzowi
tego domu: „Nauczyciel każe ci powiedzieć: Gdzie jest izba, w której
mógłbym spożyć Paschę z uczniami moimi?” A on wskaże wam dużą salę na
górze, usłaną, tam przygotujecie». Oni poszli, znaleźli tak, jak im
powiedział, i przygotowali Paschę. A gdy nadeszła pora, spoczął u
stołu i dwunastu Apostołów z Nim. I rzekł do nich: «Gorąco pragnąłem
spożyć tę Paschę z wami, zanim będę cierpiał. Albowiem powiadam wam:
Odtąd nie będę jej spożywać, aż się spełni w królestwie Bożym». I
wziąwszy kielich, dzięki uczyniwszy rzekł: «Weźcie go i podzielcie
między siebie. Albowiem powiadam wam, że odtąd nie będę pił z owocu
winnego krzewu, aż przyjdzie królestwo Boże». I wziąwszy chleb,
odmówił dziękczynienie, przełamał i dał im mówiąc: «To jest Ciało
moje, które za was jest wydawane: to czyńcie na moją pamiątkę!» Tak
samo i kielich po wieczerzy, mówiąc: «Ten kielich to Nowe Przymierze
we Krwi mojej, która za was jest wylewana. Lecz oto ręka zdrajcy mego
jest ze Mną na stole. Wprawdzie Syn Człowieczy odchodzi według tego,
jak jest postanowione, lecz biada temu człowiekowi, przez którego
będzie wydany». A oni zaczęli wypytywać jeden drugiego, kto by mógł
spośród nich to uczynić. Powstał też spór między nimi o to, który z
nich zdaje się być największy. Lecz On rzekł do nich: «Królowie
narodów panują nad nimi, a ich władcy są nazywani dobroczyńcami. Wy
zaś nie tak macie postępować. Lecz największy między wami niech będzie
jak najmłodszy, a przełożony jak sługa! Któż bowiem jest większy? Czy
ten, kto spoczywa u stołu, czy ten, kto służy? Czyż nie ten, kto
spoczywa u stołu? Otóż Ja jestem pośród was jak ten, kto służy. Wy zaś
jesteście tymi, którzy wytrwali przy Mnie w przeciwnościach moich. A
Ja przekazuję wam królestwo, jak Mnie przekazał je Ojciec mój, abyście
w królestwie moim jedli i pili przy moim stole oraz żebyście zasiadali
na tronach, sądząc dwanaście pokoleń Izraela». I rzekł Pan: «Szymonie,
Szymonie, oto szatan prosił, żeby was przesiać jak pszenicę. Ja zaś
prosiłem za tobą, żeby nie ustała wiara twoja, a Ty, gdy się kiedyś
nawrócisz, utwierdzaj braci swoich». On zaś rzekł do Niego: «Panie, z
Tobą gotów jestem iść do więzienia i na śmierć». Lecz Jezus rzekł:
«Powiadam ci, Piotrze, zanim zapieje dziś kogut, ty trzy razy zaprzesz
się tego, że Mnie znasz». I rzekł do nich: «Czy brak wam było czego,
kiedy was posyłałem bez trzosa, bez torby i bez sandałów?» Oni zaś
rzekli: «Niczego». I powiedział im: «Lecz teraz kto ma trzos, niech go
weźmie; tak samo torbę, a kto nie ma, niech sprzeda swój płaszcz i
kupi miecz! Albowiem powiadam wam: to, co jest napisane o Mnie, musi
się spełnić: Policzony został ze złoczyńcami. To bowiem, co się do
Mnie odnosi, dochodzi kresu». Oni rzekli: «Panie, oto są tu dwa
miecze». Odpowiedział im: «Wystarczy». I wyszedłszy udał się, według
zwyczaju, na Górę Oliwną, a za Nim szli uczniowie Jego.

Psalm 50. Modlitwy Zbaw, Boże, lud Twój, nie mówimy, a tylko
ekfonesis: Przez łaskę, miłosierdzie i przyjaźń do człowieka,
Jednorodzonego Syna Twego, z którym błogosławiony jesteś wraz z
Najświętszym i Dobrym, i Życiodajnym Twoim Duchem, teraz i zawsze, i
na wieki wieków.

Kanon Wielkiego Czwartku. Poemat kyr Kosmasa z Maiumy. Ton 6:

Akrostych: W Wielki Czwartek wielki hymn śpiewam

Pieśń 1

Hirmos: Rozdziela się uderzone laską Morze Czerwone, zalana falami
osusza się głębia. Ją to przeszli bez oręża Hebrajczycy, a uzbrojeni
od stóp do głów Egipcjanie znaleźli w niej grób. I zaśpiewano Bogu
cudną pieśń: Chrystus Bóg nasz przedziwnie się wysławił.

Przyczyna wszystkiego i dawczyni życia, niezmierzona Mądrość Boża,
zbudowała sobie dom z czystej Matki nieznającej męża. W dom ciała
bowiem przyodział się i chwalebnie wysławił się Chrystus, Bóg nasz.

Wprowadzając swych przyjaciół w misterium, prawdziwa Mądrość Boża
przygotowała ucztę karmiącą dusze i zmieszała dla wiernych kielich
nieśmiertelności. Przystąpmy z pobożnością i zawołajmy: Chwalebnie
wysławił się Chrystus, Bóg nasz.

Usłyszmy wszyscy wierni niestworzoną i samoistną Mądrość Bożą,
przyzywającą wzniosłą nauką, woła bowiem: „Spróbujcie i zrozumcie, że
ja jestem Chrystusem, i zawołajcie: Chwalebnie wysławił się Chrystus,
Bóg nasz”.

Pieśń 3

Hirmos: Pan, Stwórca wszystkiego, i Bóg niecierpiętliwy, zstąpił do
naszej słabej natury, zjednoczył ze sobą stworzenie, i stał się Paschą
dla tych, za których chciał umrzeć, sam siebie uprzedzająco złożył w
ofierze, wołając: „Spożywajcie moje ciało i umacniajcie się w wierze”.

Twych uczniów napełniłeś, o Dobry, zbawczym kielichem radości,
kielichem zbawiającym cały rodzaj ludzki, Ty sam bowiem celebrowałeś
swoją ofiarę, wołając: „Pijcie krew moją, i umacniajcie się w wierze”.

Szalony człowiek, jeden spośród was jest zdrajcą, uczniom Twym
przepowiedziałeś, Łagodny, ale nie zrozumie tej tajemnicy i będąc
bezrozumnym nie ma jej zrozumieć. A wy trwajcie we mnie i umacniajcie
się w wierze.

Katyzma poetycka, ton 1:

Prosomion: Żołnierze strzegący Twego grobu.

Ten, który stworzył jeziora, źródła i morza, pragnąc nauczyć nas
wzniosłości pokory, przepasał się prześcieradłem i umył nogi uczniom,
uniżył się z obfitości miłosierdzia i podnosi nas z otchłani zła,
Jedyny Przyjaciel człowieka.

Chwała. Ton 3:

Prosomion: Bożej wiary.

Uniżając się z miłosierdzia, umyłeś nogi Twych uczniów, i skierowałeś
ich na drogę Bożą. Piotr nie chciał poddać się umyciu, ale poddał się
Bożemu nakazowi, zostaje umyty i modli się gorliwie do Ciebie, abyś
dał nam wielkie miłosierdzie.

I teraz. Ton 4:

Prosomion: Objawiłeś się dzisiaj.

Panie, razem pożywając z Twymi uczniami, tajemnie objawiłeś im Twoje
najświętsze zabicie, przez które zostaliśmy wybawieni ze zniszczenia,
którzy czcimy Twoje święte cierpienia.

Pieśń 4

Hirmos: Prorok ujrzawszy niewypowiedzianą Twą tajemnicę, Chryste,
ogłosił: „Jakże nieskruszoną miłość okazałeś, Ojcze szczodry:
Jednorodzonego bowiem Syna, o Dobry, posłałeś na świat jako ofiarę
oczyszczenia”.

Chryste idący na mękę toczącą niecierpiętliwość dla wszystkich
potomków Adama, rzekłeś Twym przyjaciołom: „Pragnąłem spożywać z wami
tę przeczystą Paschę. Jednorodzonego bowiem jako ofiarę oczyszczenie
posłał mnie Ojciec na świat”.

Pijąc z kielicha zawołałeś do uczniów, o Nieśmiertelny: „Owocu
latorośli nie będę już pił, będąc z wami. Jednorodzonego bowiem jako
ofiarę oczyszczenia posłał mnie Ojciec na świat”.

Chrystus rzekł do swoich przyjaciół: „Napój nowy, przewyższający
ludzki język, Ja mówię, w królestwie moim będę pić jako Bóg z wami,
bogowie. Jednorodzonego bowiem jako ofiarę oczyszczenia posłał mnie
Ojciec na świat”.

Pieśń 5

Hirmos: Apostołowie związani węzłem miłości oddali się panującemu nad
wszystkim Chrystusowi, przyjęli od Niego umycie czcigodnych nóg, aby
głosić pokój całemu światu.

Boża Mądrość, trzymająca nie do utrzymania zawieszoną w powietrzu
wodę, Mądrość, która umocniła otchłanie i związała morza, wlewa wodę
do umywalnicy i nogi sługom umywa Władca.

Władca pokazuje uczniom przykład pokory, On, który obłokami
przyodziewa niebo przepasuje się ręcznikiem i klęka, aby sługom umyć
nogi, On, w którego ręce oddech wszystkich żyjących.

Pieśń 6

Hirmos: Otchłań grzechów w końcu otoczyła mnie i nie mogę znieść ataku
fal, i jak Jonasz wołam do Ciebie Władcy: Ze zniszczenia mnie
wyprowadź!

Zawołałeś Zbawco: „Mówicie o mnie, uczniowie, że jestem Nauczycielem.
Jestem nim, przeto naśladujcie przykład, który we mnie widzicie”.

„Kto już jest czysty, nie musi umywać nóg. Jesteście czyści,
uczniowie, ale nie wszyscy, w mgnieniu oka bowiem jeden z was
przemienił czystość w szaloną wściekłość”.

Kontakion, ton 2:

Prosomion: Wyższych poszukując.

Zdrajca, przyjąwszy w ręce chleb, w tajemnicy wyciągnął je, aby
otrzymać cenę Tego, który swoimi rękoma stworzył człowieka. Nie
nawrócił się Judasz, sługa i zdrajca.

Ikos: W bojaźni zbliżmy się wszyscy do tajemnej wieczerzy, czystymi
duszami przyjmijmy chleb, przebywając z Panem, zobaczmy, jak umywa
nogi uczniom i uczynimy to, co widzimy. Jeden przed drugim uniżmy się
i jeden drugiemu nogi umyjmy. Chrystus tak bowiem polecił swoim
uczniom, mówiąc, aby tak właśnie czynili, czego nie usłyszał Judasz,
sługa i zdrajca.

Synaksarion:

W święty wielki Czwartek celebrujemy, jak to wspaniale ułożyli Boży
Ojcowie, zgodnie z Bożymi apostołami i świętą ewangelią, przekazane
nam cztery te świętowania: świętego umycia, mistycznej wieczerzy,
arcykapłańskiej modlitwy i zdrady.

Stichos 1: Bóg umywa uczniom na wieczerzy nogi,

Jego noga depcze dawne przekleństwo z Edenu.

Stichos 2: Podwójna dziś wieczerza: nosi bowiem Paschę Zakonu

i Paschę nowej Krew, Cıało Pańskie.

Stichos 3: Modlitwa i zlęknienie, trudy krwi,

Chrystus modlił się w obliczu śmierci,

wrażą niszcząc moc.

Stichos 4: Po cóż potrzebne noże,

po cóż, fałszywi ludzie, niesiecie pałki na Tego,

który pragnie umrzeć za zbawienie świata.

Chryste Boże nasz, dla niewypowiedzianego Twego miłosierdzia zmiłuj
się nad nami. Amen.

Pieśń 7

Hirmos: Dzieci w Babilonie płomienia pieca nie ulękły się, lecz w
płomienie wrzucani zraszani śpiewali: Błogosławiony jesteś, Panie Boże
ojców naszych.

Judasz kiwając głową zło ważył w swoim sercu i szukał sposobnego
czasu, aby wydać na osądzenie Sędziego, który jest Panem wszystkich i
Bogiem ojców naszych.

Do was, przyjaciół, powiedział Chrystus: „Jeden z was mnie wyda”.
Zapomnieli o radości, otoczeni bólem i bojaźnią, zapytali: „Powiedz
nam, kto nim jest, Boże ojców naszych”.

„To ten, który ośmieli się wraz ze mną włożyć rękę do solnicy, lepiej
by mu jednak było, aby nigdy nie przeszedł przez bramę życia”. Kto
jest zdrajcą, tak właśnie okazał im, Bóg ojców naszych.

Pieśń 8

Hirmos: Za prawa ojców błogosławieni młodzieńcy w Babilonie narażając
się na niebezpieczeństwo króla opluli rozkazy szaleńcze i połączeni
nie zostali spaleni ogniem, Władcy Bogu godną śpiewając pieśń: Panu
śpiewajcie dzieła i wywyższajcie Go na wszystkie wieki.

Błogosławieni współbiesiadnicy, wysłuchawszy na Syjonie słów Pana,
apostołowie poszli za Pasterzem jak baranki i zjednoczeni, aby nie
rozdzielić się z Chrystusem, karmieni Bożym słowem, śpiewali z
dziękczynieniem: Panu śpiewajcie dzieła i wywyższajcie Go na wszystkie
wieki.

Pełen nienawiści Iskariota zapomniał prawa przyjaźni i Tego, który
umył mu nogi, gotuje się zdradzić. Spożywający Twój chleb, Twoje
Boskie Ciało, podniósł na Ciebie piętę, Chryste, i nie potrafi już
śpiewać: Panu śpiewajcie dzieła i wywyższajcie Go na wszystkie wieki.

Przyjmując bez sumienia Ciało odpuszczające grzechy, i Krew Boską
przelewaną za świat bez wstydu pił, wydając za cenę swego Pana, nie
zbuntował się przeciwko złu i nie potrafi już śpiewać: Panu śpiewajcie
dzieła i wywyższajcie Go na wszystkie wieki.

Chwalimy, błogosławimy, kłaniamy się, Panu, sławiąc i wywyższając Go
na wieki.

Pieśń 9

Hirmos: Przyjdźcie wierni, nasyćmy się gościnnością Pana, i
nieśmiertelną ucztą w Wieczerniku, podnieśmy w górę nasz umysł, Słowo
przyszło tutaj, dowiedzieliśmy się o tym od Słowa, które wywyższamy.

Słowo powiedziało uczniom: „Idźcie, przygotujcie Paschę w Wieczerniku,
umacniającą rozum, Paschę inaugurującą tajemnice, słowem prawdziwym i
bez kwasu, wysławiajcie wspaniałą łaskę”.

„Ojciec przed wiekami jako współstwórczą Mądrość rodzi mnie, początek
dróg, dla dzieł które teraz tajemnie dokonywam. Słowo bowiem
niestworzone z natury, przystosowało język, który teraz używam”.

Jako człowiek z natury, a nie w marzeniu, i jako Bóg zjednoczyłem obie
natury, przeto znacie Mnie jako jednego Chrystusa, z nich i w nich
jestem zbawiającym.

Eksapostilarion, trzy razy:

Zbawco mój! Pałac Twój widzę przyozdobiony, lecz nie mam szaty, aby
weń wejść. Oświeć szatę duszy mojej, Dawco światłości, i zbaw mnie!

Do psalmów pochwalnych dodajemy stichery isomelosy, ton 2:

Oto już gromadzi się synedrion żydowski, aby Stwórcę i Twórcę
wszystkiego wydać Piłatowi. O, jakaż niesprawiedliwość! O, jaka
niewiara! Oni starają się wydać sędziom Tego, który ma sądzić żywych i
umarłych. On uleczał wszelkie ludzkie cierpienie, a oni Jego
przygotowują na cierpienie. Wielce cierpliwy Panie, niewypowiedziane
jest Twoje miłosierdzie, chwała Tobie!

Panie, nieprawy Judasz na wieczerzy z Tobą zanurzył rękę w misie i do
nieprawych wyciągnął swoje ręce, aby wziąć srebrniki. On, który cenił
mirrę, nie uląkł się sprzedać Ciebie, Bezcennego. Wyciągnął nogi do
umycia i zdradziecko ucałował swego Pana, aby wskazać Go nieprawym.
Tak wyrzekł się wspólnoty apostolskiej i rzucił srebrniki, nie myślał
o Twoim Zmartwychwstaniu po trzech dniach, przez które zmiłuj się nad
nami.

Judasz, ten fałszywy zdrajca, fałszywym pocałunkiem wydaje Zbawcę Pana
i Władcę wszystkich, jak niewolnika sprzedaje Go Żydom. Jak owca na
zabicie, tak poszedł Baranek Boży, Syn Ojca, Jedyny wielce Miłosierny.

Judasz, sługa i pochlebca, uczeń i przeniewierca, przyjaciel i diabeł,
wyjawił się sam w swych czynach. Poszedł za Nauczycielem i zamyślił Go
zdradzić, mówiąc sobie: „Wydam Go, i zdobędę zgromadzone mienie”.
Olejek chciał sprzedać i pochlebstwem zdobyć Jezusa, pocałunkiem
zdradził Chrystusa. I jak owca na zabicie, tak poszedł Jedyny
Miłosierny i Przyjaciel człowieka.

Chwała, i teraz. Ton 2: Baranek, o którym mówił Izajasz, idzie na
dobrowolne zabicie, wystawia swoje plecy na rany, policzki na bicie,
nie odwraca twarzy od wstydu oplucia i zostaje osądzony na śmierć
haniebną. On bezgrzeszny, wszystko przyjmuje dobrowolnie, aby
wszystkim dać powstanie z martwych.

Na stichownie stichery isomelosy, ton 8:

Dzisiaj zgromadził się przeciw Chrystusowi zły synedrion i daremnie
zamyśla przeciwko Niemu, aby niewinnego wydać na śmierć Piłatowi.
Dzisiaj Judasz dodaje sobie do pieniędzy pętlę, pozbawia się w
dwójnasób, i życia doczesnego, i Bożego. Dzisiaj Kajfasz mimo woli
prorokuje, mówiąc: że lepiej, aby Jeden umarł za naród. On bowiem
przyszedł cierpieć za grzechy nasze, aby uwolnić nas z wrogiej
niewoli, jako dobry i Przyjaciel człowieka.

Stichos: Spożywający moje chleby podniesie na mnie piętę.

Dzisiaj Judasz zdejmuje maskę umiłowania ubogich i odkrywa widok
zepsucia. Nie troszczy się o ubogich, nie sprzedaje już mirry
grzesznicy, ale niebieską mirrę, i za nią otrzymuje srebrniki. Idzie
do Żydów i mówi nieprawym: „Co mi chcecie dać, a ja wam Go wydam”. O,
zdrajcy umiłowanie srebra! Zdradziecko czyni targ, ku woli kupujących,
Bezcennego czyni oszacowanym. Nie jest skąpy w cenie i jak zbiegłego
niewolnika sprzedaje swego Pana. Jest to obyczaj złodziei porzucać
godnych czci, i teraz uczeń święte daje psom, ogarnięty miłością
srebra, zapamiętały na swego Pana. Uciekajmy od tej pokusy, wołając:
Wielce cierpliwy Panie, chwała Tobie!

Stichos: Odeszli precz i razem obmyślają moją zgubę.

Nieprawy Judaszu, dusza twa napełnia się obłudą, pragnąc srebra
osiągnąłeś nienawiść. Jeśli bowiem lubiłeś bogactwo, to po co
przyszedłeś do nauczającego o ubóstwie? A jeśli nawet i lubiłeś, to
czemu sprzedałeś Bezcennego, wydając Go na zabicie? Zadrżyj słońce,
wstrząśnij się ziemio, i drżąc zawołaj: Pobłażliwy Panie, chwała
Tobie!

Stichos: Słowo przestępcze włożyli na mnie.

O wierni, niechaj nikt nie nauczony tajemnej wieczerzy Pańskiej, nie
przystąpi do uczty jak Judasz pochlebca. On bowiem przyjąwszy okruch,
zapragnął Chleba. Wyglądał jak uczeń, ale w rzeczy samej był zabójcą.
Radował się z Żydami, a z apostołami żył. Nienawidząc całował, a
całując wydał Tego, który nas odkupił z klątwy, Boga i Zbawcę dusz
naszych.

Chwała, i teraz. Ton 5: Tajemnie prowadząc swych uczniów, Ty, Panie,
nauczałeś ich, mówiąc: „Baczcie, przyjaciele, aby żaden lęk nie
rozdzielił was ze mną. Chociaż bowiem cierpię, to za świat. Nie
zgorszcie się ze Mnie. Nie po to przyszedłem, aby mi służono, ale abym
sam służył i wydał duszę moją za zbawienie świata. Jeżeli więc
jesteście moimi przyjaciółmi, naśladujcie mnie, kto chce być
pierwszym, niech będzie ostatnim, pan niech będzie sługą. Trwajcie we
mnie, aby przynieść obfity owoc, ja jestem bowiem latoroślą życia”.

Dobrze jest wyznawać Pana i śpiewać Twemu imieniu Najwyższy, głosić o
poranku miłosierdzie Twoje i sprawiedliwość Twoją każdej nocy.

Dodajemy pierwszą godzinę i troparion proroctwa, ton 3:

Policzkowany za ludzki rodzaj nie zagniewałeś się, uwolnij ze
zniszczenia życie nasze, Panie, i zbaw nas.

Prokimenon, ton 1: Niech poznają ludy, że imię Twoje Pan. Stichos:
Boże, kto upodobni się do Ciebie?

Czytanie Proroctwa Jeremiasza (11, 18-23; 12, 1-5).

Panie, powiedz mi i zrozumiem! Wtedy przejrzałem ich występki. Ja zaś
jak potulny baranek, którego prowadzą na zabicie, nie wiedziałem, że
powzięli przeciw mnie zgubne plany, mówiąc: „Przyjdźcie, włóżmy drzewo
w chleb jego, zgładźmy go z ziemi żyjących, a jego imienia niech nikt
nie wspomina!” Panie Sabaot, który jesteś sprawiedliwym sędzią, badasz
nerki i serce, niech zobaczę Twoją zemstę nad nimi, albowiem Tobie
powierzam moją sprawę. Dlatego to mówi Pan przeciw mężom z Anatot,
którzy nastają na życie moje, mówiąc: „Nie będziesz prorokował w imię
Pana, byś nie zginął z rąk naszych. Dlatego to mówi Pan Mocy: Oto ich
ukarzę. Młodzieńcy ich poniosą śmierć od miecza, synowie ich i córki
umrą z głodu. Nikt z nich nie pozostanie, bo sprowadzę klęskę na
mieszkających w Anatot w roku ich nawiedzenia”. Sprawiedliwy jesteś,
Panie, jeśli zacznę prowadzić spór z Tobą, chciałbym jednak mówić z
Tobą o losie: Dlaczego życie przewrotnych upływa pomyślnie? Dlaczego
bogacą się wszyscy czyniący nieprawość? Ty ich zasadziłeś, zapuszczają
więc korzenie, rozwijają się, przynoszą owoce. Blisko jesteś ich ust,
daleko jednak od ich sumienia. Ty zaś, Panie, znasz mnie, patrzysz na
mnie, badasz serce moje przed Tobą. Zbierz ich jak owce na zabicie,
przygotuj ich w dniu ich zabicia! Dokądże płakać ma ziemia, a trawa na
każdym polu wysychać z powodu zła żyjących na niej? Wyginęły zwierzęta
i ptaki, myślą bowiem: Bóg nie widzi dróg naszych. Męczysz się,
biegnąc. Idźcie więc i zgromadźcie wszystkie zwierzęta polne i niech
przyjdą zniszczyć ich. Liczni pasterze zniszczyli winnicę moją,
skalali cząstkę moją, wydali ją na pustynię nieprzebytą. Wydali na
zniszczenie. Tak mówi bowiem Pan o wszystkich fałszywych sąsiadach,
dotykających dziedzictwa mego, które rozdzieliłem ludowi memu,
Izraelowi. Oto ja wyrzucę ich z ziemi ich i dom Izraela wyrzucę z ich
siedzib. I będzie, gdy ich wyrzucę, że nawrócą się i zmiłuję się nad
nimi, i umieszczę ich, każdego w ich dziedzictwie i każdego w ziemi
ich.

Prokimenon, ton 8: Złóżcie śluby i wypełnijcie je przed Panem Bogiem
naszym. Stichos: Znany w Judei jest Bóg, w Izraelu wielkie jest imię
Jego.

Należy wiedzieć, że litii za zmarłych w narteksie nie odprawia się aż
do Niedzieli Tomasza.

Na pozostałych godzinach czytamy po trzy psalmy.

W Święty i Wielki Czwartek wieczorem,

uderzamy w semantron o ósmej godzinie i po błogosławieństwie biskupa
lub kapłana zaczynamy nieszpory: Przyjdźcie, pokłońmy się, i psalm
wstępny. Kapłan odmawia ektenię. Także: Panie, wołam do Ciebie, ton 2,
dodając dziesięć stichosów. Kapłan zaś zmienia szaty liturgiczne,
wychodzi i okadza, w po powrocie odprawia proskomidię. My natomiast
śpiewamy stichery isomelosy, ton 2:

Oto już gromadzi się synedrion żydowski, aby Stwórcę i Twórcę
wszystkiego wydać Piłatowi. O, jakaż niesprawiedliwość! O, jaka
niewiara! Oni starają się wydać sędziom Tego, który ma sądzić żywych i
umarłych. On uleczał wszelkie ludzkie cierpienie, a oni Jego
przygotowują na cierpienie. Wielce cierpliwy Panie, niewypowiedziane
jest Twoje miłosierdzie, chwała Tobie!

Panie, nieprawy Judasz na wieczerzy z Tobą zanurzył rękę w misie i do
nieprawych wyciągnął swoje ręce, aby wziąć srebrniki. On, który cenił
mirrę, nie uląkł się sprzedać Ciebie, Bezcennego. Wyciągnął nogi do
umycia i zdradziecko ucałował swego Pana, aby wskazać Go nieprawym.
Tak wyrzekł się wspólnoty apostolskiej i rzucił srebrniki, nie myślał
o Twoim Zmartwychwstaniu po trzech dniach, przez które zmiłuj się nad
nami.

Judasz, ten fałszywy zdrajca, fałszywym pocałunkiem wydaje Zbawcę Pana
i Władcę wszystkich, jak niewolnika sprzedaje Go Żydom. Jak owca na
zabicie, tak poszedł Baranek Boży, Syn Ojca, Jedyny Miłosierny.

Judasz, sługa i pochlebca, uczeń i przeniewierca, przyjaciel i diabeł,
wyjawił się sam w swych czynach. Poszedł za Nauczycielem i zamyślił Go
zdradzić, mówiąc sobie: „Wydam Go, i zdobędę zgromadzone mienie”.
Olejek chciał sprzedać i pochlebstwem zdobyć Jezusa, pocałunkiem
zdradził Chrystusa. I jak owca na zabicie, tak poszedł Jedyny
Miłosierny i Przyjaciel człowieka.

Baranek, o którym mówił Izajasz, idzie na dobrowolne zabicie, wystawia
swoje plecy na rany, policzki na bicie, nie odwraca twarzy od wstydu
oplucia i zostaje osądzony na śmierć haniebną. On bezgrzeszny,
wszystko przyjmuje dobrowolnie, aby wszystkim dać powstanie z
martwych.

Chwała, i teraz. Ton 6: Zaprawdę Judasz jest owocem plemienia
żmijowego, które mannę jadło na pustyni i w tym samym czasie szemrało
na swego Karmiciela. Niewdzięczni, mając w ustach niebiański chleb,
szemrali na Boga. I oto nieprawy, trzymając w ustach niebiański chleb,
przygotował zdradę Zbawiciela. O, nienasycony zwyczaj! O, nieludzka
zuchwałość! Karmiciela i Pana sprzedaje, który go umiłował, wydaje na
śmierć. Zaprawdę, oto nieprawy ich syn i razem z nim znalazł zgubę.
Ale wybaw, Panie, nasze dusze z takiego braku człowieczeństwa. Ty
Jeden jesteś niewypowiedziany w wielkiej cierpliwości.

Wejście z ewangeliarzem. Pogodna Światłości

Prokimenon, ton 1: Uwolnij mnie, Panie, od człowieka złego, od męża
nieprawego wybaw mnie. Stichos: Ci, którzy zamyślili nieprawdę w
sercu, cały dzień.

Czytanie Księgi Wyjścia (19, 10-19).

Pan powiedział do Mojżesza: „Idź do ludu i każ im się oczyścić dzisiaj
i jutro. Niechaj wypiorą swoje szaty. Niech będą gotowi na trzeci
dzień. Dnia trzeciego zstąpi bowiem Pan na oczach całego ludu na górę
Synaj. Oznacz ludowi granice dokoła góry, mówiąc: Strzeżcie się
wstępować na górę i dotykać jej podnóża. Każdy, kto by się dotknął
góry, śmiercią umrze. Nie dotknie go ręka, lecz winien być
ukamienowany lub przebity strzałą. Ani człowiek ani bydlę nie może być
zachowane przy życiu. Gdy zaś zagrzmi trąba i obłok odejdzie od góry,
wtedy niech podejdą pod górę”. Mojżesz zstąpił z góry do ludu i
uświęcili się. I wyprali szaty swoje. Później powiedział ludowi:
„Bądźcie gotowi za trzy dni i nie zbliżajcie się do kobiet». Trzeciego
dnia rano rozległy się grzmoty z błyskawicami, a mroczny obłok
rozpostarł się nad górą synajską i rozległ się głos potężnej trąby.
Cały lud przebywający w obozie drżał ze strachu. Mojżesz wyprowadził
lud z obozu naprzeciw Boga i ustawił u stóp góry. Góra zaś Synaj była
cała spowita dymem, gdyż Pan zstąpił na nią w ogniu i uniósł się dym z
niej jakby z pieca. Wszyscy ludzie bardzo się zlękli. Głos trąby się
przeciągał i stawał się coraz donośniejszy. Mojżesz mówił, a Bóg
odpowiadał mu wśród grzmotów.

Prokimenon, ton 7: Ocal mnie od wrogów moich, Boże, i od powstających
na mnie wybaw mnie. Stichos: Wybaw mnie od czyniących nieprawość.

Czytanie Księgi Hioba (38, 1-21; 42, 1-5).

Z wichru i obłoku Pan odpowiedział Hiobowi: „Któż tu zaciemnić chce
zamiar słowami nierozumnymi w sercu, myśląc, że ukryje je przede Mną?
Przepasz no biodra jak mocarz! Będę cię pytał, ty zaś Mi odpowiesz.
Gdzieś był, gdy zakładałem fundamenty ziemi? Powiedz, jeżeli znasz
mądrość. Kto wyznaczył jej miary? Wiesz, kto ją sznurem wymierzył? Na
czym się słupy wspierają? Kto założył jej kamień węgielny? Gdy
stworzone zostały gwiazdy, wysławiali mnie wielkim głosem wszyscy
aniołowie moi. Kto bramą zamknął morze, gdy wyszło z łona matki swojej
wzburzone? Gdym chmury mu dał za ubranie, za pieluszki mgłę pierwotną?
Położyłem mu granicę, wprawiłem wrzeciądze i bramę. I rzekłem: ‘Aż
dotąd, nie dalej! Tu skruszą się fale twoje!’ Czyś w życiu rozkazał
rankowi? Wyznaczyłeś miejsce jutrzence, by objęła krańce ziemi,
usuwając z niej nieprawych? Albo ty wziąłeś glinę z ziemi, stworzyłeś
życie i jako mówiące osadziłeś na ziemi? Czy grzesznikom światło
odjąłeś? Czy strzaskałeś ramię wyniosłe? Czy dotarłeś do źródeł morza?
Czy doszedłeś do dna Otchłani? Czy otworzyły się przed tobą z lękiem
bramy śmierci? Czy widziały ciebie drzwi otchłani i ulękły się? Czy
zgłębiłeś przestrzeń ziemi? Powiedz, czy znasz to wszystko? Gdzie jest
na ziemi droga do spoczynku światła? A gdzie mieszkają mroki, abyś je
zawiódł do ich przestworzy i znał ich ścieżki? Jeśli to wiesz, to
wtedy się rodziłeś, a liczba twych dni jest ogromna. Czy doszedłeś do
skarbnic śniegu i widziałeś skarbnice gradu? Czy do ciebie należą
wrogowie w dniu walki i bitwy?” Hiob na to odpowiedział Panu, i rzekł:
„Wiem, że Ty wszystko możesz, nic nie jest niemożliwym dla Ciebie. Kto
ukrywa przed Tobą zamiar? Kto oszczędza słowa i sądzi, że ukryje je
przed tobą? Kto ogłosi mi, czego nie wiedziałem, wielkie i przedziwne,
których nie znałem? Posłuchaj mnie, Panie, niech i ja powiem. Zapytam
Ciebie, a Ty mnie pouczysz. Dotąd znałem Ciebie tylko ze słyszenia,
teraz zaś oko moje ujrzało Ciebie”.

Czytanie Proroctwa Izajasza (50, 4-11).

Pan Bóg obdarzył Mnie językiem wymownym, bym umiał przyjść z pomocą,
gdy trzeba powiedzieć słowo. Każdego rana pobudza me ucho, bym
słuchał. Pan Bóg otworzył uszy moje, a Ja się nie oparłem ani się
cofnąłem. Podałem plecy moje bijącym i policzki moje wydałem na
uderzenia. Nie odwróciłem twarzy mojej przed wstydem oplucia. Pan Bóg
Mnie wspomaga, dlatego jestem nieczuły na obelgi, dlatego uczyniłem
twarz moją jak głaz i wiem, że wstydu nie doznam. Przybliża się Ten,
który Mnie uniewinni. Kto się odważy toczyć spór ze Mną? Wystąpmy
razem! Kto jest moim oskarżycielem? Niech się zbliży do Mnie! Oto Pan,
Pan Mnie wspomaga. Któż Mnie potępi? Wszyscy razem pójdą w strzępy jak
odzież zwietrzeją, mól ich zgryzie. Kto między wami boi się Pana,
niech słucha głosu Jego Sługi! Kto chodzi w ciemnościach i bez
przebłysku światła, niechaj ma nadzieję w Panu i niech umocni się w
Bogu swoim! Oto wy wszyscy, którzy rozniecacie ogień, którzy zapalacie
strzały ogniste, idźcie w płomienie waszego ognia, wśród strzał
ognistych, któreście zapalili. Z mojej ręki przyjdzie to na was,
będziecie powaleni w boleściach.

Mała ektenia. z ekfonesis. Trisagion

Prokimenon, ton 7: Książęta zeszli się razem przeciwko Panu i
Pomazańcowi Jego. Stichos: Dlaczego burzą się narody i ludy knują
rzeczy próżne?

Czytanie I Listu Apostoła Pawła do Koryntian (11, 23-32).

Bracia, ja otrzymałem od Pana to, co wam przekazałem, że Pan Jezus tej
nocy, w którą został wydany, wziął chleb i dzięki uczyniwszy połamał,
i rzekł: „Bierzcie, jedzcie, to jest Ciało moje za was łamane. Czyńcie
to na moją pamiątkę”. Podobnie, po wieczerzy, wziął kielich, mówiąc:
„Ten kielich jest Nowym Przymierzem we mojej Krwi. Czyńcie to, ilekroć
pić będziecie, na moją pamiątkę”. Ilekroć bowiem spożywacie chleb ten
i pijecie kielich ten, śmierć Pańską głosicie, aż przyjdzie. Dlatego
też kto spożywa chleb ten lub pije kielich Pański niegodnie, winny
będzie Ciała i Krwi Pańskiej. Niech przeto człowiek baczy na siebie
samego, spożywając chleb i pijąc z kielicha. Kto bowiem spożywa i pije
nie zważając na Ciało Pańskie, wyrok sobie spożywa i pije. Dlatego to
właśnie wielu wśród was słabych i chorych i wielu też umarło. Jeżeli
zaś sami siebie osądzimy, nie będziemy sądzeni. Lecz gdy jesteśmy
sądzeni przez Pana, upomnienie otrzymujemy, abyśmy nie byli potępieni
ze światem.

Alleluja, ton 6: Błogosławiony kto myśli o ubogim i biedaku, w dniu
nieszczęścia wybawi go Pan.

Stichos 1: Wrogowie moi mówili o mnie złośliwie: Kiedyż umrze i zginie
imię jego?

Stichos 2: Który spożywał chleb mój, podniósł na mnie piętę.

Czytanie świętej Ewangelii według Mateusza

(Mt 26, 1-20; J 13, 3-17; Mt 26, 21-39; Łk 22, 43-45; Mt 26, 40 - 27,
2).

Mówi Pan swoim uczniom: «Wiecie, że za dwa dni będzie Pascha, i Syn
Człowieczy będzie wydany na ukrzyżowanie». Wówczas zebrali się
arcykapłani i starsi ludu w pałacu arcykapłana, imieniem Kajfasz, i
odbyli naradę, żeby Jezusa podstępnie pochwycić i zabić. Lecz mówili:
«Tylko nie w czasie święta, żeby wzburzenie nie powstało wśród ludu».
Gdy Jezus przebywał w Betanii, w domu Szymona Trędowatego, przystąpiła
do Niego kobieta mająca alabastrowy słój drogiego olejku i wylała
olejek na głowę Jego, gdy spoczywał u stołu. Widząc to, uczniowie Jego
oburzali się, mówiąc: «Na co takie marnotrawstwo? Przecież można było
ten olejek drogo sprzedać i rozdać ubogim». Lecz Jezus zauważył to i
rzekł im: «Czemu sprawiacie przykrość tej kobiecie? Dobry uczynek
spełniła przecież względem Mnie. Albowiem zawsze ubogich macie u
siebie, lecz Mnie nie zawsze macie. Wylewając ten olejek na ciało
moje, na pogrzeb mój to uczyniła. Zaprawdę, mówię wam: Gdziekolwiek po
całym świecie głoszona będzie ta Ewangelia, będą również opowiadać na
jej pamiątkę to, co uczyniła». Wtedy jeden z Dwunastu, imieniem Judasz
Iskariota, udał się do arcykapłanów i rzekł: «Co chcecie mi dać, a ja
wam Go wydam». A oni wyznaczyli mu trzydzieści srebrników. Odtąd
szukał sposobnego czasu, żeby Go wydać. W pierwszy dzień Przaśników
przystąpili uczniowie do Jezusa, mówiąc: «Gdzie chcesz, żebyśmy Ci
przygotowali Paschę do spożycia?» A On rzekł: «Idźcie do miasta, do
znanego nam człowieka, i powiedzcie mu: „Nauczyciel mówi: Czas mój
jest bliski; u ciebie urządzę Paschę z uczniami moimi”». Uczniowie
uczynili tak, jak polecił im Jezus, i przygotowali Paschę. A gdy
nadszedł wieczór, spoczął u stołu razem z dwunastoma uczniami. Jezus
wiedząc, że wszystko dał Mu Ojciec w ręce oraz że od Boga wyszedł i do
Boga idzie, wstawszy od wieczerzy złożył szaty, a wziąwszy
prześcieradło przepasał się nim. Potem nalał wody do miednicy i zaczął
umywać uczniom nogi, i ocierać prześcieradłem, którym był przepasany.
Podszedł też do Szymona Piotra, a on mówi do Niego: «Panie, Ty chcesz
mi umyć nogi?» Odpowiada Jezus i mówi mu: «Tego, co Ja czynię, ty
teraz nie rozumiesz, ale później zrozumiesz». Mówi do Niego Piotr:
«Nigdy nie będziesz umywał nóg moich». Odpowiada mu Jezus: «Jeśli cię
nie umyję, nie będziesz miał udziału ze Mną». Mówi do Niego Szymon
Piotr: «Panie, nie tylko nogi moje, ale i ręce, i głowę!» Mówi do
niego Jezus: «Wykąpany potrzebuje tylko nogi sobie umyć, bo cały jest
czysty. I wy jesteście czyści, ale nie wszyscy». Wiedział bowiem, kto
Go wyda, dlatego powiedział: «Nie wszyscy jesteście czyści». A kiedy
im umył nogi ich, przywdział szaty swoje i znów spoczął u stołu, rzekł
do nich: «Czy rozumiecie, co wam uczyniłem? Wy Mnie nazywacie
„Nauczycielem” i „Panem” i dobrze mówicie, bo nim jestem. Jeżeli więc
Ja, Pan i Nauczyciel, umyłem wasze nogi, to i wyście powinni sobie
nawzajem umywać nogi. Dałem wam bowiem przykład, abyście i wy tak
czynili, jak Ja wam uczyniłem. Zaprawdę, zaprawdę, mówię wam: Sługa
nie jest większy od pana swego ani wysłannik od tego, który go posłał.
Wiedząc to jesteście błogosławieni, jeśli to czynicie. A gdy oni
jedli, rzekł: «Zaprawdę, mówię wam: jeden z was mnie zdradzi».
Zasmuciwszy się bardzo zaczęli pytać jeden przez drugiego: «Czy to nie
ja, Panie?» On zaś odpowiedziawszy rzekł: «Ten, który ze Mną rękę
zanurza w misie, on Mnie zdradzi. Syn Człowieczy odchodzi, jak o Nim
jest napisane, lecz biada temu człowiekowi, przez którego Syn
Człowieczy będzie wydany. Lepiej byłoby dla niego, gdyby się nie
narodził ten człowiek». Wtedy Judasz, który Go miał zdradzić, rzekł:
«Czy nie ja, Rabbi?» Mówi mu: «Tyś powiedział». A gdy oni jedli, Jezus
wziął chleb i błogosławiąc łamał i dał uczniom, mówiąc: «Bierzcie,
jedzcie, to jest Ciało moje». Następnie wziąwszy kielich dzięki czynił
i dał im, mówiąc: «Pijcie z niego wszyscy, albowiem to jest Krew moja
Nowego Przymierza, która za wielu jest wylewana na odpuszczenie
grzechów. Lecz mówię wam: Odtąd nie będę już pił z tego owocu winnego
krzewu aż do tego dnia, kiedy pić go będę z wami nowy, w królestwie
Ojca mego». I odśpiewawszy hymn wyszli na Górę Oliwną. Wówczas mówi im
Jezus: «Wy wszyscy zgorszycie się ze Mnie tej nocy. Jest bowiem
napisane: Uderzę pasterza i rozproszą się owce stada. Lecz po
zmartwychwstaniu moim, uprzedzę was do Galilei». Odpowiadając Piotr
rzecze Mu: «Choćby wszyscy zgorszyli się z Ciebie, ja nigdy nie
zgorszę się». Rzecze mu Jezus: «Zaprawdę, mówię ci: Jeszcze tej nocy,
zanim kogut zapieje, trzy razy się Mnie zaprzesz». Mówi Mu Piotr:
«Choćby mi przyszło umrzeć z Tobą, nie zaprę się Ciebie». Podobnie
zapewniali wszyscy uczniowie i mówili. Wtedy przyszedł Jezus z nimi na
miejsce, zwane Getsemani, i mówi do uczniów: «Usiądźcie tu, a Ja
odejdę tam i będę się modlił». I wziąwszy z sobą Piotra i dwóch synów
Zebedeusza, począł się smucić i odczuwać trwogę. Wtedy mówi im Jezus:
«Smutna jest dusza moja do śmierci. Zostańcie tu i czuwajcie ze Mną!»
I odszedłszy nieco dalej, upadł na oblicze swoje, modląc się i mówiąc:
«Ojcze mój, jeśli to możliwe, niech Mnie ominie ten kielich! Wszakże
nie jak Ja chcę, ale jak Ty». I ukazał Mu się anioł z nieba,
umacniając Go. Pogrążony będąc w udręce jeszcze usilniej się modlił, a
Jego pot był jak krople krwi, kapiące na ziemię. I wstał od modlitwy,
przyszedł do uczniów, i zastał ich śpiących. Mówi więc do Piotra:
«Tak, jednej godziny nie mogliście czuwać ze Mną? Czuwajcie i módlcie
się, abyście nie weszli w pokusę; duch wprawdzie ochoczy, ale ciało
słabe». Powtórnie odszedł i modlił się, mówiąc: «Ojcze mój, jeśli nie
może ominąć Mnie ten kielich, i muszę go wypić, bądź wola Twoja!» I
przyszedłszy znów zastał ich śpiących, albowiem oczy ich były senne.
Zostawiwszy ich, odszedł znowu i modlił się po raz trzeci, mówiąc te
same słowa. Potem przyszedł do uczniów i mówi do nich: «Śpicie już i
odpoczywacie! Oto nadeszła godzina i Syn Człowieczy będzie wydany w
ręce grzeszników. Wstańcie, chodźmy! Oto blisko jest ten, który Mnie
wyda». Gdy On jeszcze mówił, oto nadszedł Judasz, jeden z Dwunastu, a
z nim wielki tłum z mieczami i kijami, od arcykapłanów i starszych
ludu. A ten, który Go wydał, dał im taki znak, mówiąc: «Ten, którego
pocałuję, to On; pochwyćcie Go!». Zaraz też przystąpiwszy do Jezusa,
rzekł: «Witaj Rabbi!». I pocałował Go. A Jezus rzekł do niego:
«Przyjacielu, po coś przyszedł?» Wtedy podeszli, rzucili się na Jezusa
i pochwycili Go. A oto jeden z tych, którzy byli z Jezusem, wyciągnął
rękę, dobył miecza i ugodziwszy sługę arcykapłana odciął mu ucho.
Wtedy mówi Jezus do niego: «Schowaj miecz swój do pochwy, wszyscy
bowiem, którzy za miecz chwytają, od miecza zginą. Czy myślisz, że nie
mógłbym teraz poprosić Ojca mego, a zaraz przysłałby Mi więcej niż
dwanaście zastępów aniołów? Jakże więc spełni się Pismo, że tak się
stać musi?» W owej godzinie Jezus rzekł do tłumów: «Wyszliście z
mieczami i kijami jak na zbójcę, żeby Mnie pojmać. Codziennie
zasiadałem w świątyni i nauczałem, a nie pochwyciliście Mnie. Lecz
stało się to wszystko, żeby się wypełniły Pisma proroków». Wtedy
wszyscy uczniowie opuściwszy Go uciekli. Żołnierze zaś, którzy
pochwycili Jezusa, zaprowadzili Go do arcykapłana Kajfasza, gdzie
zebrali się uczeni w Piśmie i starsi. A Piotr szedł za Nim z daleka,
do pałacu arcykapłana. Wszedł tam na dziedziniec i usiadł ze służbą,
aby widzieć, jaki będzie wynik. Tymczasem arcykapłani i starsi, i cały
sanhedryn szukali fałszywego świadectwa przeciw Jezusowi, aby Go
zabić. Lecz nie znaleźli, jakkolwiek występowało wielu fałszywych
świadków. W końcu stanęli dwaj fałszywi świadkowie i rzekli: «On
mówił: „Mogę zburzyć świątynię Bożą i w ciągu trzech dni odbudować
ją”». I powstawszy arcykapłan, rzekł do Niego: «Nic nie odpowiadasz na
to, co oni świadczą przeciwko Tobie?» Lecz Jezus milczał. I najwyższy
kapłan rzekł do Niego: «Poprzysięgam Cię na Boga żywego, abyś
powiedział nam: Czy Ty jesteś Mesjasz, Syn Boży?» Mówi mu Jezus: «Tyś
powiedział. Ale mówię wam: Odtąd ujrzycie Syna Człowieczego,
siedzącego po prawicy Mocy, i nadchodzącego na obłokach niebieskich».
Wtedy arcykapłan rozdarł szaty swoje, mówiąc: «Zbluźnił! Na cóż nam
jeszcze potrzeba świadków? Oto teraz słyszeliście bluźnierstwo Jego.
Co wam się zdaje?» Oni odpowiedzieli, mówiąc: «Winien jest śmierci».
Wówczas zaczęli pluć na oblicze Jego i bić Go pięściami, a inni
policzkowali Go i mówiąc: «Prorokuj nam, Mesjaszu, kto Cię uderzył?»
Piotr zaś siedział zewnątrz na dziedzińcu, i podeszła do niego jedna
służąca, mówiąc: «I ty byłeś z Jezusem Galilejczykiem». Lecz on zaparł
się wszystkich, mówiąc: «Nie wiem, co mówisz». A gdy wyszedł ku
bramie, zauważyła go inna i mówi do tych, co tam byli: «I ten był z
Jezusem Nazarejczykiem». I znowu zaparł się pod przysięgą: «Nie znam
Człowieka». Po chwili ci, którzy tam stali, zbliżyli się, mówiąc
Piotrowi: «Na pewno i ty jesteś jednym z nich, bo mowa twoja zdradza
cię». Wtedy począł się zaklinać i przysięgać, że nie zna Człowieka. I
w tej chwili kogut zapiał. Wspomniał Piotr na słowo Jezusa, który mu
powiedział: «Zanim kogut zapieje, trzy razy się Mnie zaprzesz». I
wyszedłszy na zewnątrz, gorzko zapłakał. A gdy nastał ranek, wszyscy
arcykapłani i starsi ludu powzięli uchwałę przeciw Jezusowi, żeby Go
zabić. I związawszy Go zaprowadzili, i wydali Go namiestnikowi
Poncjuszowi Piłatowi.

Liturgia św. Bazylego Wielkiego. Zamiast Hymnu Cherubinów śpiewamy
trzy razy troparion:

Przyjmij mnie dzisiaj, Synu Boży, jako uczestnika Twej tajemnej
wieczerzy, gdyż nie zdradzę Twym wrogom tajemnicy, ani też nie
pocałuję Ciebie jak Judasz, lecz jak łotr wyznaję Ciebie: Wspomnij
mnie, Panie, w Królestwie Twoim. Alleluja. Alleluja. Alleluja.

Troparion ten jest zarazem koinonikonem. Niech się napełnią usta
nasze, też śpiewamy wielokrotnie, aż bracia przyjmą Boże Tajemnice.
Natomiast po modlitwie odmawianej przed ambonę ma miejsce umycie nóg i
jego obrzęd, jak to przedstawia typikon. Daje się także antidoron i ma
miejsce rozesłanie. Podczas posiłku używamy wino i olej.

W tenże Wielki Czwartek,

odmawiamy małe powieczerze z trójpieśnią, poematem kyr Andrzeja z
Krety. Ton 8:

Pieśń 5

Hirmos: Mrok duszy mojej rozpędź Dawco Światłości, Chryste Boże, który
rozpędziłeś pierwotną ciemność otchłani i daj mi światłość przykazań
Twoich, Słowo, abym czuwając od poranku sławił Ciebie.

Wczoraj ozdobiono i przygotowano Tobie Paschę, jak powiedziałeś
Chryste, a Judasz uczy się jak Ciebie wydać i będąc z Tobą bezcennym,
zgadza się na srebrniki.

Chrystus powstaje z Wieczerzy i dobrowolnie przepasuje prześcieradłem
biodra, zgina kark, a Piotr woła: Nigdy nie umyjesz mi nóg, mój
Stwórco, jednakże umyj!

Judasz przyjął co ręki chleb, aby zdradzić, fałszywy uczeń, który i
wydał Ciebie, wyciąga nogi, które sam umyłeś i wytarłeś
prześcieradłem.

Judasz otwiera usta do fałszywego pocałunku, którymi niegodnie przyjął
Twoje ciało, Słowo, wołając do Ciebie: „Raduj się, Nauczycielu”,
całuje i zdradza, sługa i oszust.

Piotr, gdy wtedy zobaczył, co się działo, przeraził się, gdy
służebnica zdemaskowała go błahym pytaniem. Wyrzekł się bowiem Ciebie,
Pana, nie tylko jak powiedziałeś, ale jak i wiedziałeś, wszystko
wiedzący.

Policzkowany jest Stworzyciel i stworzenie uderzone jest kpinami z
Niego. Bity jest trzciną, któremu kłaniają się aniołowie, opluwany
jest Sędzia i poruszone są fundamenty ziemi.

Chwała. Cierniem koronowany jest Bóg, który całą ziemię upiększył
kwiatami, przyjmuje rany i cierpi zniewagi wielce cierpliwy, nosi
purpurę hańby i wszystko cierpi będąc Bogiem, a cierpi swoim ciałem.

I teraz. Teotokion: Niech zawoła Jan mówiąc w Boskich naukach o Twoim
wcieleniu: Słowo stało się ciałem bez zmiany z Dziewicy i trwa w
naturze Bogiem, jak i było, nie odstąpiwszy od łona swego Ojca.

Pieśń 8

Hirmos: Ty, który pokrywasz wodami góry swoje i piaskiem wyznaczasz
granicę morzu, i wszystko utrzymujesz, Tobie śpiewa słońce, Ciebie
sławi księżyc, Tobie przynosi pieśń całe stworzenie jako Stwórcy
wszystkiego na wieki.

Jezu, który obłokami przyodziewasz niebo i na tronie chwały królujesz
z wiecznym Ojcem, Ty wziąłeś prześcieradło, którym się przepasałeś,
aby umyć nogi stworzone z gliny, cały ogniem będąc, Słowo, chociaż i
wcieliłeś się.

Jezus, gdy wszystkim umył nogi, spoczął i rzekł do swoich uczniów:
Wiecie wszyscy, co teraz uczyniłem. Dałem wam bowiem wszystkim wzór
pokory, aby kto chce być pierwszym, niech będzie ostatnim ze
wszystkich.

Czyści już jesteście, ale nie wszyscy – rzecze Chrystus przyjaciołom
spoczywającym na uczcie, a gdy jeden drugiemu nie dowierzali i mówili,
przeto po tym jawnie powiedział imię zdrajcy.

Gdy to powiedział, przyszedł na górę Oliwną, Sędzia wszystkich z
uczniami, i wtedy powiedział: Przyjdźcie i chodźmy stąd, nadszedł już
bowiem zdrajca. Nikt nie pozbawi się mnie, cierpię bowiem dobrowolnie.

O, fałszywy pocałunek! Raduj się, Nauczycielu – mówi Judasz do
Chrystusa, wraz ze słowem wydając Go na zabicie. Tym dał bowiem znak
nieprawym: Którego pocałuję, ten jest, Jego obiecałem wam wydać.

Pochwycony zostałeś, Boże nasz, przez nieprawych ludzi i wcale nie
narzekając, ani też wołając, przecierpiałeś wszystko, Baranku, byłeś
badany i sądzony, byłeś bity, związany i prowadzony do Kajfasza pod
orężem i kijami.

Niech będzie ukrzyżowany Jezus Chrystus! – krzyczeli ludzie hebrajscy
z kapłanami i uczonymi w Piśmie. O, ludzie niewierni! Cóż bowiem
uczynił, który Łazarza podniósł z grobu i otworzył ludziom drogę do
zbawienia?

Na sądzie Piłata nieprawi ludzie krzyczeli, wołając: Ukrzyżuj Go,
wypuść zaś nam aresztowanego zabójcę Barabasza! Chrystusa zaś najpierw
zbiwszy, weź, weź, ukrzyżuj z łotrami!

Błogosławimy Ojca i Syna, i Świętego Ducha, Pana.

O, niewypowiedziane uniżenie! O, niewypowiedziany zamiar! Będąc ogniem
umyłeś nogi zdrajcy, Zbawco. Umywszy zaś nie spaliłeś i podając chleb
na Wieczerzy nauczałeś tajemnej posługi.

I teraz. Teotokion: O, nowa wieść! Bóg jest Synem niewiasty i
zrodzenie bez nasienia, Matka bez mężczyzny i zrodzony Bóg. O,
zdumiewająca nowina! O, przedziwne poczęcie! O, niezniszczalne
zrodzenie przez Dziewicę! Zaprawdę, wszystko przewyższa rozum i
przekracza wiedzę.

Chwalimy, błogosławimy, kłaniamy się, Panu sławiąc i wywyższając Go na
wieki.

Katabasja: Ciebie, który pokrywasz wodami swoje otchłanie.

Pieśń 9

Hirmos: Błogosławiony Pan Bóg Izraela, który podniósł róg zbawienia w
domu Dawida, dziecka swego, w którym nawiedził nas Wschód z wysoka i
skierował nas na drogę pokoju.

Wy znowu śpicie – powiedział Chrystus do uczniów – czuwajcie,
przybliżył się czas, wstańcie, idźmy moi przyjaciele, oto uczeń
zdrajca ma całą kohortę i idzie wydać mnie, Przyjaciela człowieka.

Powitanie twoje jest fałszywe i pocałunek gorzki, komu bowiem mówisz
oszuście „Raduj się, Rabbi?”, a Chrystus pyta Judasza: Przyjacielu, po
cóż przyszedłeś? – rzecze – Jeśli bowiem przyszedłeś powitać, to
dlaczego proponujesz nóż pomazany miodem?

Na sąd Piłata dobrowolnie przyszedłeś jako niewinny Sędzia, aby
wybawić nas z naszych win, Chryste. Przeto przecierpiałeś męki, będąc
zraniony ciałem, Dobry, abyśmy wszyscy otrzymali wyzwolenie.

Głębio miłosierdzia, jakże ogień stoi przed Piłatem, będącym sianem,
trzciną i ziemią, nie opali go ogień Bóstwa, Chrystus, ale cierpliwie
czeka, który jest wolny z natury jako Przyjaciel człowieka.

Weź, weź, ukrzyżuj nazywanego Chrystusem – niegdyś Żydzi wołali do
Piłata. A on umywając ręce pisał im piórem Jego winę, wszystkim dającą
nieśmiertelność.

Nad miarę nieprawi wołali do Piłata: Weź, weź, ukrzyżuj Chrystusa! –
prosząc o zabicie Go jako osądzonego. Czy to nie On wskrzeszał
umarłych, oczyścił trędowatych, uleczył cierpiącą na krwotok, wzmocnił
sparaliżowanego?

Cóż za zło uczynił, że tak bardzo krzyczycie: Weź, weź, ukrzyżuj Go? –
zawołał niegdyś Piłat do nierozumnych ludzi – Nie znajduję w Nim winy!
Oni zaś gorzko wołali: Weź, weź, ukrzyżuj Zbawcę wszystkich!

O, nieprawi Żydzi! O, nierozumni ludzie! Czyż nie pamiętacie cudów
Chrystusowych, mnóstwa uzdrowień? Czyż nie zrozumieliście Jego całej
Boskiej Mocy, jak pierwsi wasi ojcowie, teraz zaś i wy nie rozumiecie!

Chwała. Byłeś bity, mój Stwórco, i pozwoliłeś się dla mnie ukrzyżować,
aby uczyniwszy moje zbawienie pośrodku ziemi, wytoczyć światu życie i
dać nieśmiertelność Twoją czcigodną krwią tym, którzy kłaniają się
Tobie.

I teraz. Teotokion: Owieczka Twoja, Władco, stojąc przy krzyżu i
widząc Ciebie, Stwórcę wszystkiego, ukrzyżowanym płakała, wielce
cierpliwy. Dobrowolnie bowiem urodziła Ciebie ciałem i wszystkie
cierpienia w nim przecierpiałeś, aby zbawić świat.
