WE WTOREK WIECZOREM,

do: Panie, wołam do Ciebie, dodajemy stichery, ton 3:

Prosomion: Jako mężnego.

Stichos: Jeśli będziesz pamiętał o nieprawościach, Panie, Panie,
któż się ostoi? Ale u Ciebie jest oczyszczenie.

Na krzyżu podnoszony i przebijany włócznią, mając okrwawione
palce podpisałeś nasze wyzwolenie, Najłaskawszy, i rękopis Adama
Praojca podarłeś, wyzwalając ludzką naturę, przeto opiewamy,
Szczodry, Twoją przewyższającą rozum łaskawość.

Stichos: Dla imienia Twego cierpiałem, Panie, cierpiała dusza moja
dla słowa Twego, dusza moja ma nadzieję w Panu.

Opiewamy Twoje cierpienia, Władco Jezusie, krzyż, włócznię i
trzcinę, gąbkę i gwoździe, bicie, szatę purpurową i koronę z
ciernia, oplucie i wyszydzenie, które dobrowolnie przecierpiałeś,
wielbimy Twoją łaskawość, jedyny wielce cierpliwy Dawco Życia, i
z wiarą wysławiamy Ciebie, Przyjacielu człowieka.

Stichos: Od straży porannej do nocy, od straży porannej niech Izrael
ma nadzieję w Panu.

Krzyżowi Twemu czcigodnemu kłaniam się, Łaskawco, z miłością
całuję i sławię Twoje przewyższające rozum zstąpienie,
niezmierzone miłosierdzie i niewypowiedziane zmiłowanie, wielką
łaskawość, dla której zbawiłeś naturę ludzką, trzymaną w
ciemnościach grzechu, chwała ukrzyżowaniu Twemu, Chryste.

Także z Menei stichery ku czci świętego, jeśli są, a jeśli nie
ma Menei, to inne stichery ku czci Najświętszej Bogurodzicy, ton i
prosomion ten sam.

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Gdy do krzyża przygwożdżonego ujrzała Ciebie, Panie, Owieczka i
Matka Twoja, dziwiła się: Cóż widzę – wołała – Synu
upragniony? Tak odpłaca Tobie niepokorne zgromadzenie nieprawe,
które rozkoszowało się wieloma Twoimi cudami? Chwała
niewypowiedzianemu uniżeniu Twemu, Władco.

Stichos: Chwalcie Pana wszystkie narody, wysławiajcie Go wszyscy
ludzie.

Gdy Ciebie, Baranka i Pasterza, na drzewie zobaczyła Owieczka, która
Ciebie zrodziła, macierzyńsko wołała do Ciebie: Synu ukochany,
jakże to na drzewo krzyża wzniosłeś się, wielce cierpliwy? Jakże
ręce i nogi Twoje, Słowo, przygwożdżone zostały przez nieprawych
i krew Twoją wylałeś, Władco?

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Gdy Dziewica i Matka Twoja widziała Ciebie, Panie, na krzyżu
powieszonego, dziwiła się i patrząc wołała: Jakże Tobie
odpłacili, którzy rozkoszowali się licznymi Twymi darami, Władco?
Proszę Ciebie, nie zostawiaj mnie samej w świecie, ale pospiesz
zmartwychwstać, podnosząc Praojca.

Chwała, i teraz. Stauroteotokion:

Prosomion: Powołany z wysoka.

Nie płacz po mnie, Matko, widząc na drzewie powieszonego Twego Syna
i Boga, który na wodach powiesił ziemię niezachwianie i stworzył
wszystkie stworzenia, powstanę bowiem i wysławię się, i królestwa
otchłani skruszę mocą oraz zgubię jego moc, związanych wybawię z
jego oszustwa jako łaskawy i doprowadzę do mego Ojca jako Przyjaciel
człowieka.

Także: Pogodna Światłości. Prokimenon dnia. I: Pozwól, Panie, w
wieczór ten.

Na stichownie stichery ku czci krzyża, ton 4:

Oręż niezwyciężony, Chryste, krzyż Twój dałeś nam i nim
zwyciężamy ataki Obcego.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Zawsze mając na pomoc krzyż Twój, Chryste, sieci wrogów łatwo
depczemy.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Mając odwagę wobec Zbawcy, święci, módlcie się nieustannie za
nami grzesznymi, prosząc o odpuszczenie grzechów i wielkie
miłosierdzie dla dusz naszych.

Chwała, i teraz. Stauroteotokion: Widząc krzyżowanego Chrystusa
Przyjaciela człowieka i mającego bok przebijany włócznią,
Przeczysta płacząc wołała: Cóż to, Synu mój? To tak ludzie
pozbawieni łaski odpłacili Tobie za uczynione im dobro? Nie
pozostawiaj mnie bezdzietną, Umiłowany, dziwię się Twojej
łaskawości i Twojemu dobrowolnemu ukrzyżowaniu.

Także: Teraz pozwalasz odejść słudze Twemu. Trisagion, i po: Ojcze
nasz, troparion, ektenia i rozesłanie.

WE WTOREK NA POWIECZERZU,

Kanon do Najświętszej Bogurodzicy. Ton 4.

Pieśń 1

Hirmos: Otworzę me usta i napełnię się duchem, i słowo powiem
Królowej Matce, i świetliście zatryumfuję, i ciesząc się
wyśpiewam wszystkie Twoje cuda.

Niezmierzoną Mądrość Bożą i Moc bez nasienia zrodziłaś,
nieskalana Dziewico, Chrystusa w ciele, Władcę, władzę i Bożą
wielkość osiągnęłaś przez zrodzenie Twoje, Rodzicielko Boga.

Twoje zrodzenie przewyższające rozum wzbogaciło mnóstwo ludzi o
niezniszczalność i godnie teraz Ciebie błogosławię,
Orędowniczkę odnowienia.

Chwała. Ulecz cierpiącego duszą i ciałem sługę Twego, Dziewico,
przez Twoją opiekę, Ciebie bowiem poznał jako Orędowniczkę
wszystkich będących w smutkach, albowiem zrodziłaś zbawienie
nasze.

I teraz. Okropnie pogrążany w otchłani nieszczęść i burzy
niezmierzonych kłopotów, wyciągnij do mnie rękę wybawienia i
wyprowadź mnie, Władczyni, z głębi zła.

Pieśń 3

Hirmos: Twoich pieśniarzy, Bogurodzico, żywe i nieskalane źródło,
w chór zgromadziwszy, duchowo umocnij, w boskiej chwale Twej,
wieńców chwały uczyń godnymi.

Kropisz wszędzie chorym strumienie uzdrowień, Dziewico, Ciebie
bowiem okazał Źródłem miłosierdzia, Władczyni, z Ciebie zrodzony
Pan z miłosierdzia, co przekracza rozum.

Byłaś pięknym pałacem Bożego Słowa i Bożą komnatą w
nadprzyrodzony sposób, Dziewico Matko, przeto otwórz mi
miłosierdzie Twego zmiłowania, kierując ku zbawieniu.

Chwała. Obumarła cała moc moja z powodu niezmierzonego zła, liczne
bowiem smutki dały mi rozpacz, pomóż mi, Pani, która zrodziłaś
życie i jesteś pociechą płaczących.

I teraz. Ulituj się, jedyna Matko Boża, ulituj się nad
nieszczęsną duszą, zatapianą przez złe biesy i żądze, przed
godziną śmierci mojej oczyść ją i zmiłuj się nade mną.

Pieśń 4

Hirmos: Prorok Habakuk widząc niewypowiedziany zamysł Boga, Twoje
wcielenie, o Najwyższy, zawołał: Chwała mocy Twojej, Panie!

Źródła i bioder królewskich będącej czcigodniejszą od
cherubinów i serafinów Król wszystkich zapragnął, cały w Tobie
zamieszkawszy.

Ze względu na ludzi Stwórca wcielony w Ciebie urodził się i
okazał Ciebie prawdziwą Orędowniczką chrześcijan, przeto
przybiegam pod Twoją opiekę, Czysta.

Chwała. Krew i wspomożenie, ucieczką bądź mi, Dziewico, słudze
Twemu, i ulecz mnie z niezmierzonego zła, abym śpiewał Tobie,
Przeczysta: Chwała niewypowiedzianemu zrodzeniu Twemu.

I teraz. Wątpię i płaczę, jęczę nad pożądliwymi zamysłami
moimi, modląc się do Ciebie: Jako źródło miłosierdzia wybaw mnie
z moich cierpień, prowadząc do Bożego rozrzewnienia.

Pieśń 5

Hirmos: Ulękło się wszystko Bożej Chwały Twojej, Ty bowiem
nieznająca małżeństwa Dziewico nosiłaś w łonie nad wszystkimi
Boga i zrodziłaś Przedwiecznego Syna, dającego pokój wszystkim
opiewającym Ciebie.

Uleczeń wody toczysz zawsze Dziewico wszystkim chorym jako obłok
uduchowiony Króla Chrystusa, przeto proszę Ciebie gorliwie: Rosę
uleczeń ześlij mi, cierpiącemu.

Nie przestawaj modlić się do zrodzonego z Ciebie, Oblubienico Boża,
Dziewico, albowiem zrodziłaś Zbawcę i Władcę, przeto rozwiąż
moje bóle i cierpienia, wprowadź mnie do niezniszczalnej radości,
darując mi grzechy.

Chwała. Nadzieją moją jesteś, Przeczysta, i chwałą zbawienia,
przeto przybiegam do Twojej opieki: Nie pogardzaj mną, pochłoniętym
przez liczne grzechy i choroby, ale uprzedź i zbaw mnie.

I teraz. Grono dojrzałe na drzewie wiszące, Słońce Chwały, jakże
zostałeś podniesiony, omraczający światło słońca w męce
Twojej, Zbawco? – dawno temu wołała do Ciebie Owieczka, która
Ciebie zrodziła, macierzyńsko wykrzykując.

Pieśń 6

Hirmos: Czynami swoimi przez głębinę życiową zstąpiłem do
otchłani, ale jak Jonasz z wieloryba, tak wołam: Wyprowadź mnie z
głębi mego zła, modlę się, Synu Boży i Słowo.

Postać sługi przyjąwszy w Tobie, Dziewico, Król wszystkich i Bóg
nasz okazał Ciebie Bogurodzicą czcigodniejszą od cherubinów i
budzących bojaźń serafinów.

Ty, która jedyna zrodziłaś Boże życie, wszystkim dające
zbawienie, mnie zrozpaczonego uczyń godnym zbawienia i ukróć bunt
moich żądz.

Chwała. Daj Twoją pomoc i wybaw mnie z nieszczęść oraz bólów,
wybawiając mnie z pokus i grzechów moich, która zrodziłaś
zbawienie wszystkich.

I teraz. W Tobie, Dziewico, chlubimy się i przez Ciebie jesteśmy
wybawiani z okropieństw, mając nadzieję na Twoją pomoc nie lękamy
się niegodziwych barbarzyńców, Ciebie opiewając.

Także: Panie, zmiłuj się, trzy razy. Chwała, i teraz.

Katyzma poetycka, ton 4:

Dziewico nieskalana, Matko Chrystusa Boga, oręż przeszedł Twoją
przeczystą duszę, gdy widziałaś dobrowolnie krzyżowanego Syna i
Boga Twego, do którego nie przestawaj modlić się, Błogosławiono,
aby dał nam przebaczenie grzechów.

Pieśń 7

Hirmos: Nie zechcieli adorować stworzeń w miejsce Stwórcy,
przyjaciele Boga, lecz mężnie pokonawszy groźny ogień, śpiewali
pełni radości: Chwalebny ojców Boże i Panie, błogosławiony
jesteś!

Przez żądze wyschła jak glina cała moc moja i oto przybliżyłem
się do otchłani, pospiesz więc, Matko Boża, i wyrwij mnie ze
zgubnych więzów trzymających mnie cierpień, ręką miłosierdzia
Twego.

Moje łono jest targane przez rozliczne zło, życie zaś przez liczne
grzechy i bóle, przeto wybaw mnie z obu, Przeczysta, która
zrodziłaś nam życie.

Chwała. Dziewico przeczysta, otwórz mi królestwo
najszczodrobliwszego Chrystusa i wybaw z chorób zgubnych dla duszy
oraz pokus, Twoimi modlitwami, Błogosławiona.

I teraz. Zaropiały rany moich chorób z powodu niezmiernych moich
grzechów, prowadzą do śmierci duchowej i cielesnej, przeto jako
można wyrwij mnie, Władczyni, ze wszelkich nieszczęść i
słabości.

Pieśń 8

Hirmos: Pobożne dzieci w ognistym piecu zostały zbawione przez
zrodzenie Bogurodzicy, wtedy zwiastowane przez obraz, a teraz
spełnione. Ono to podnosi wszystkich śpiewających: Wszystkie
dzieła Pańskie, śpiewajcie Panu i wywyższajcie Go na wieki.

Zdobyłem cierniowe żądze i ich ościeniem jestem przebity, przeto
popadłem w rozpacz, tłamszą mnie więzy i pokusy, przeczysta Matko
Chrystusa Boga, wybawiając mnie z nich daj przebaczenie wszystkich
grzechów Twoimi modlitwami.

Będąc świecznikiem trójsłonecznej Światłości, zorzą
łaskawości Twojej zabierz ciemność moich grzechów, Bogurodzico,
dając wybawienie z chorób, z wiarą śpiewającemu i
wywyższającemu przeczyste Twoje zrodzenie.

Chwała. Cały zamieszkawszy w łonie Twoim niewypowiedzianie wcielił
się nadprzyrodzony Bóg, zawsze Dziewico, uczyniwszy Ciebie
wspomożycielką światu i pomocą, przeto błagam Ciebie o wybawienie
z okropnych żądz moich i więzów grzechów.

I teraz. W godzinie mojej śmierci, Dziewico, wyrwij mnie z ręki
biesów, osądzenia, odpowiedzi, strasznego doświadczenia, gorzkiego
chodzenia po cłach, okrutnego krzyża i ognia wiecznego, Matko Boża.

Pieśń 9

Hirmos: Każdy powstały z ziemi niech się rozraduje duchem
oświecany, niech tryumfuje bezcielesnych rozumów natura, wielbiąc
święty tryumf Bogurodzicy, i niech woła: Raduj się,
błogosławiona Bogurodzico, czysta zawsze Dziewico.

Rodzaj ludzki podniesiony został prze zrodzenie Twoje, usynowienie
wziąwszy od Bożego zjednoczenia i radując się mnóstwo niebian z
ludźmi śpiewa Tobie godnie, Czysta, jako Matce Boga naszego i
ucieczce całego świata.

Cały jestem pochylony pod grzechami moimi, bezmiernymi ranami i
boleściami, przyzywam pomoc Twoją, Władczyni, i wspomożenie,
które daj wyzwalając mnie od wszystkich strasznych nieszczęść i
utrapień.

Chwała. Śpiew z pieśnią i chwałą splatając teraz, z mojej
cierpiącej duszy przynoszę Tobie z miłością, która zrodziłaś
Chrystusa Boga, a On przyjąwszy łaskawie wszystkie moje prośby
niech je spełni, Bogurodzico, dla modlitw Twoich.

I teraz. Oświeć oczy duszy mojej, czysta Bogurodzico, aby nie
ogarnęła mnie ciężka ciemność grzechu, ani też nie pokryła
mnie otchłań rozpaczy, lecz sama mnie zbaw i kieruj mną,
Orędowniczko wiernych nie do zawstydzenia.

Także: Zaprawdę godne to jest, i pokłon do ziemi. Trisagion, i po:
Ojcze nasz, tropariony, ciąg dalszy i rozesłanie.

W ŚRODĘ RANO,

po pierwszej recytacji Psałterza katyzmy poetyckie ku czci krzyża,
ton 4:

Odkupiłeś nas z przekleństwa prawa najczcigodniejszą Krwią
swoją, przygwożdżony do krzyża i włócznią przebity, stałeś
się dla ludzi źródłem nieśmiertelności, Zbawicielu nasz, chwała
Tobie.

Stichos: Wywyższajcie Pana Boga naszego i kłaniajcie się
podnóżkowi nóg jego, albowiem jest święty.

Żydzi przygwoździli Ciebie, Zbawco, do krzyża, którym z pogan
wezwałeś nas, Chryste Boże nasz, rozpostarłeś dłonie na nim z
woli Twojej, przyjąłeś przebicie włócznią boku dla mnóstwa
zmiłowań Twoich, jedyny Przyjacielu człowieka.

Chwała, i teraz. Stauroteotokion: Dziewica Twoja Matka, Chryste, gdy
ujrzała Ciebie na krzyżu podniesionego, płacząc macierzyńsko tak
wołała: Cóż to za nowy i przedziwny cud, Synu mój? Jakże to
nieprawe zgromadzenie do krzyża Ciebie przygwoździło, Dawcę życia
wszystkich, Światłości moja najsłodsza?

Po drugiej recytacji Psałterza katyzma poetycka, ton 4:

Szybko uprzedź, zanim zostaniemy zniewoleni przez wrogów
bluźniących Tobie i napełniających nas niepokojem, Chryste Boże
nasz, zniszcz krzyżem Twoim walczących z nami, aby zrozumieli, co
może wiara prawosławnych, dla modlitw Bogurodzicy, jedyny
Przyjacielu człowieka.

Stichos: Bóg nasz, Król nasz przed wiekami uczynił zbawienie
pośrodku ziemi.

Na krzyżu dobrowolnie przygwożdżony na miejscu czaszki uleczyłeś
moją dawną ranę grzeszną, Władco, ze względu na wielką
łaskawość, albowiem wydałeś siebie, Przyjacielu człowieka,
Zbawco nasz, za rodzaj ludzki i z boku Twego wytoczyłeś krew i wodę
dla czczących Ciebie z wiarą.

Stichos: Przedziwny jest Bóg w świętych swoich, Bóg Izraela.

Mocą krzyża wspomagani dobry bój stoczyliście i wroga odstępcę
zrzuciliście cierpliwością waszą, święci cierpiętnicy, przeto
sprawując z wiarą czcigodną pamięć waszą uświęcamy się czynem
i łaską Ducha Najświętszego, modlitwami waszymi, święci
Chrystusowi rycerze, módlcie się do Zbawcy o pokój.

Chwała, i teraz. Stauroteotokion: Dziewica i Owieczka widząc na
krzyżu zrodzonego bez nasienia przez Nią Baranka, i włócznią
przebijanego, zraniona strzałami smutku, wołała boleściwie,
wykrzykując: Cóż to za nowa tajemnica? Jakże umierasz, będąc
jedynym Panem życia? Przeto zmartwychwstań, upadłego podnosząc
Adama.

Po trzeciej recytacji Psałterza katyzmy poetyckie, ton 3:

W raju okropnie upadłego z gorzkiej namowy zabójcy człowieka, na
miejscu czaszki znowu podniosłeś, Chryste, drzewem lecząc klątwę
z drzewa, zabijając węża mnie uśmiercającego oszustwem i dając
mi Boże życie, chwała Bożemu ukrzyżowaniu Twemu, Panie.

Na drzewie widząc Ciebie powieszonego, Słońce Sprawiedliwości,
Chryste, słońce omroczyło światłość, stworzenie zatrzęsło
się i martwi jak ze snu szybko powstali z grobów, Słowo,
wysławiając Boże panowanie chwały Twojej.

Chwała, i teraz. Stauroteotokion: Dziewico nieskalana, Matko
Chrystusa Boga, oręż przeszedł Twoją najświętszą duszę, gdy
widziałaś dobrowolnie krzyżowanego Syna Twego i Boga, do którego
nie przestawaj się modlić, Błogosławiona, prosząc o danie nam
przebaczenia grzechów.

Kanon do czcigodnego i życiodajnego krzyża oraz do świętych
męczenników,

mający akrostych: Krzyż jest orężem zbawienia. Poemat Józefa. Ton
4.

Pieśń 1

Hirmos: Morza Czerwonego głębią suchymi stopami dawno temu
wędrował Izrael, przez wyciągnięte na krzyż ręce Mojżesza
zwyciężył moc Amaleka w pustyni.

Jezu, który rozpostarłeś niebo, rozpostarłeś dłonie swoje,
narody daleko będące od Ciebie jako dobry i miłosierny
świetliście przyzywając do siebie.

Krzyżem Twoim, Chryste mój, Słowo, odgródź mnie, abym nie został
schwytany przez wilka szukającego mojej zguby i przez wszystkie dni
przygotowującego sieci i polowania.

Męczennikom: Cierpieniami swoimi, męczennicy, zrzuciliście sprawcę
cierpień wszystkich i teraz odziedziczyliście bezbolesne życie, i
zawsze łagodzicie wszelką chorobę dusz i ciał naszych,
błogosławieni.

Męczennikom: Wiązani za Chrystusa dobrowolnie związanego,
nierozwiązalnymi więzami wszyscy święci związaliście wielce
fałszywego, mądrzy, i wszelkie oszustwo zniszczyliście, przeto
godnie jesteście sławieni.

Teotokion: Dziewicą pozostałaś po zrodzeniu, Boga bowiem
zrodziłaś, Przeczysta, podniesionego na krzyżu i podnoszącego
ludzi, przeto wszyscy wierni Ciebie donośnie sławimy.

Inny kanon do Najświętszej Bogurodzicy,

mający akrostych: Bogurodzicy Dziewicy modlitwę przynoszę. Ton 4.

Pieśń 1

Hirmos ten sam.

Będąc czcigodniejszą od wszelkiego stworzenia, Przeczysta,
nieczystymi żądzami okropnie skalane serce moje czystą modlitwą
Twoją oczyść, Bogurodzico (dwa razy).

Wybaw mnie z łez i westchnień należnych mi w przyszłym budzącym
bojaźń Sądzie, łaskawymi modlitwami Twoimi, Dziewico Matko
przeczysta, do Stwórcy i Boga naszego.

Ty jedna w sposób przewyższający rozum zrodzeniem Twoim
wyzwoliłaś z klątwy rodzaj ludzki, wyzwól mnie Twoimi modlitwami
ze zniewolenia przez cielesne żądze, Przeczysta.

Pieśń 3

Hirmos: Weseląc się w Tobie Kościół Twój, Chryste, woła: Tyś
moją mocą, Panie, ucieczką i umocnieniem.

Podnoszony na krzyżu zrzuconych w zniszczenie podniosłeś, Chryste
Boże nasz, i wroga zrzuciłeś, Władco.

Miecze wraże zostały przytępione, gdy zostałeś przebity w bok,
Słowo hipostatyczne Ojca, i raj został otworzony.

Męczennikom: Ognistymi rzekami oszustwa ukróciliście, męczennicy,
i wygasiliście potoki wielobóstwa.

Męczennikom: Rozpinani i obdzierani ze skóry męczennicy Chrystusowi
wrogów i węża mieczem cierpliwości zabiliście.

Teotokion: Nieskalana Owieczka widząc Ciebie, Władco, podnoszonego
na krzyżu, płaczliwie łkając opiewała władzę Twoją.

Inny kanon.

Hirmos: Nie chwalimy się mądrością, mocą i bogactwem, ale Twoją
Ojcze hipostatyczną mądrością, Chrystusem: Nie ma bowiem
Świętego poza Tobą, Przyjacielu człowieka.

Błagam Ciebie, Władczyni przewyższająca cherubinów, abyś mój
rozum upadły przez pokusy węża okazała wyższym od cielesnych
żądz (dwa razy).

W doświadczeniu strasznym, gdy zechce mnie Pan osądzić, wielce
grzesznego, obym znalazł Ciebie, Nieskalana, wybawiającą mnie z
osądzenia.

Zmiłowaniami Twoimi zmieniwszy niemiłosierne zwyczaje miłosierdziem
Twoim, Chryste, i mnie niemiłosiernego zbaw dla modlitw Twojej
Rodzicielki.

Pieśń 4

Hirmos: Podniesionego widząc Ciebie na krzyżu, Słońce
Sprawiedliwości, Kościół stojąc w swym porządku radując się
godnie woła: Chwała mocy Twojej, Panie.

Dobrowolnie podniesionego Ciebie na krzyżu, Słońce Chwały, widząc
słońce przyoblekło się w ciemność, kamienie rozpadły się i
rozdarła się zasłona świątyni.

Gdy krzyżowano Ciebie i przebijano włócznią, Zbawco, obracający
się miecz wycofał się na Twoje polecenie, Panie, dla dobrego łotra
wysławiającego władzę Twoją.

Męczennikom: Odgrodzeni orężem krzyża Twego cierpiętnicy Twoi,
Panie, nie zostali zranieni strzałą zła i zniszczyli ściany
ohydnego wielbienia bożków.

Męczennikom: Jak święte przynoszenie i ofiary, i całopalenia dla
Pana, który wyniszczył siebie z miłosierdzia, męczennicy zostali
przyprowadzeni, przyjmując nagrodę za cierpienia.

Teotokion: Ty, która Przedwiecznego zrodziłaś w czasie i dziewictwo
nieskalane jedyna zachowałaś, gdy widziałaś na drzewie
podnoszonego Pana, bólem duszę swoją rozdzierałaś.

Inny kanon.

Hirmos ten sam.

Będąc uświęconym domem Bożym, który wydał dobroczyńcę swego
Stworzyciela, Przeczysta, duszę moją uświęć i zamysły oświeć
(dwa razy).

Moje zamysły targane wiatrem zła i całego pogrążonego w
lenistwie, umocnij Twoimi modlitwami, Władczyni, i wyrwij z pokus.

Modlę się teraz do Ciebie, Dziewico, uduchowiony pałacu Króla
niebieskiego, Twoimi modlitwami okaż mnie domem Świętej Trójcy,
będącego pustynią zbójców.

Pieśń 5

Hirmos: Ty, Panie mój, Światłości, przyszedłeś na świat,
Światłość święta, aby z mroku niewiedzy nawrócić tych, którzy
z wiarą Ciebie sławią.

Z przebitego Twego boku wytaczasz mi Boże strumienie
niezniszczalności, o Władco, który przez przestępstwo boku
popadłem w zniszczenie.

Czcigodny krzyż Twój jest zwycięstwem nad wrogami, dałeś go
naszym duszom na zbawienie, Słowo, z wiarą śpiewającym Tobie.

Męczennikom: Z ognistymi sługami teraz połączyliście się martwi,
przeszedłszy ogień materialny wielkich cierpień jako jaśniejący
męczennicy.

Męczennikom: Mając ciało naruszone przez liczne cierpienia, umacnia
się nienaruszona duchowa miłość męczenników do Stwórcy.

Teotokion: Jedyny łaskawy wszedł w łono Twoje niezniszczalne,
Przeczysta, wcielony okazał się i został ukrzyżowany, aby ze
zniszczenia nas wybawić.

Inny kanon.

Hirmos: Niegodni nie ujrzą Twojej chwały, Chryste, a my Tobie
Jednorodzony, Chwały Ojca jaśnienie Bóstwa, od poranku czuwając i
śpiewamy Tobie, Przyjacielu człowieka.

Owieczko, która zrodziłaś Baranka Bożego, duszę moją wyrwij,
oszukaną przez pokusę węża, i w górach zbłąkaną, Władczyni,
przez przestępstwo.

Gorącą Twoją modlitwą mrozem okropnym przemarzniętą duszę moją
pobożnie umieść w cieple twórczej miłości Stwórcy, Bogurodzico
zawsze Dziewico.

Ty, dobra i nieskalana między niewiastami, Czysta, nieszczęsną
moją duszę wyzwól teraz ze skazy żądz i pozwól mi żyć w
czystości, modlitwami Twoimi.

Duszę moją zachowaj jako źrenicę oka, pod opieką Twoją, łaskawa
Przeczysta, i wybaw mnie z duchów zła, ucisku i męki.

Pieśń 6

Hirmos: Z pieśniami pochwalnymi będę przynosił Tobie, Panie, dary,
woła do Ciebie Kościół, oczyściwszy się z krwi pogańskich ofiar
krwią, która z miłosierdzia Twego wypłynęła z Twego boku.

Będąc większym od wszelkiej chwały, przecierpiałeś pozbawienie
chwały, aby uczcić mnie, przez zło czci pozbawionego, i zbawić
krzyżem, Przyjacielu człowieka.

Na drzewie podniesiony martwy byłeś, Panie, uśmierciciela
zniszczyłeś duszy mojej, napełniając go wszelkim wstydem, i teraz
Stwórco mój będę śpiewał Twoją moc.

Męczennikom: Zraniony został ten, który was zranił, pełen zła,
nieuleczalnymi mękami i nogami waszymi, męczennicy, zrzucony, i
widziany jest przez wszystkich wyśmiany.

Męczennikom: Uleczenia wytacza męczenników relikwii proch leżący
w grobie i jako proch biesy niszczy oraz rozliczne ulecza choroby
ludzi.

Teotokion: Gwoździami przestępcze zgromadzenie przygwoździło
Ciebie na krzyżu i teraz orężem bólu rozrywane jest moje serce, o
Synu mój! – Dziewica wołała płacząc.

Inny kanon.

Hirmos ten sam.

Śmierci niszczycielem jest zrodzenie Twoje, Dziewico, umierającym
zaś życiem i wybawieniem, przeto modlę się do Ciebie: Duszę moją
umarłą wskrześ.

Wyciągnij do mnie pomocną dłoń, Przyjacielu człowieka, w
głębinie życia atakowanemu przez burze, dla modlitw Matki Twojej i
wyższych bezcielesnych mocy.

Rolo, która zrodziłaś Boży kłos, nie pogardzaj osłabłą duszą
moją i głodem Bożych czynów wyniszczoną, ale nakarm Bożą
łaską Syna Twego.

Uśpij pełne żądzy poruszenia ciała i moje gwałtowne ruchy
cielesne podporządkuj rozumowi jak źrebaka, uśpiwszy je, Czysta,
snem Twoich modlitw.

Pieśń 7

Hirmos: Potomkowie Abrahama w piecu perskim miłością bardziej
rozpaleni, niż płomieniem, wołali: Błogosławiony jesteś w
świątyni chwały Twojej, Panie.

Pragnąc zostać nago ukrzyżowanym na drzewie, jedyny Nieśmiertelny,
który niebo odziewasz obłokami i dawno temu obnażonego Praojca
przyoblekłeś w szaty.

Na krzyżu podwyższony zostałeś i upadły Adam powstał,
włócznią przebity zostałeś w bok, Władco, i śmiertelną ranę
otrzymał wielce fałszywy, błogosławione panowanie Twoje, Panie.

Męczennikom: Piękni najpiękniejszemu Słowu jednoczeni, chwalebni
cierpiętnicy, wcale nie rozłączyliście się ze światem, wiązani
i skruszani, zawsze obalający wroga.

Męczennikom: Ściany oszustwa umocnione zburzyliście Bożymi
cierpieniami zaiste chwalebni cierpiętnicy i okazaliście się murem
dla wiernych oraz skarbnicami dla tych, którzy pobożnie was czczą.

Teotokion: W piecu rosę okazujący Chrystus Bóg, Dziewico, w żaden
sposób nie opalił łona Twego, a Ty widząc Go powieszonego na
drzewie, wysławiałaś przewyższające rozum Jego zstąpienie.

Inny kanon.

Hirmos ten sam.

Boża góro, Dziewico, od której został odsieczony kamień kruszący
kolumny bożków, odrzuć duszy mojej idole i serca mego okamienienie
zwątpienia.

Nie zachwiałaś się, Dziewico, gdy przyjęłaś do swego łona
chwiejącego ziemią i tym, co na niej, gdy zechce, przeto umocnij
mnie, chwiejącego się pod wrogimi atakami.

Odrzucając moje cielesne pragnienia całego mnie, Władczyni, okaż
upiększonego duchowymi cnotami, którego Zły omroczył brzydotą
rozkoszy.

Boży kielichu miłosierdzia i łaskawości, wytocz mi obficie
bogactwo Twoich zmiłowań, obmywając skalanie moich grzechów i
wygaszając cielesne rozpalenie.

Pieśń 8

Hirmos: Daniel w jamie rozpostarł ręce i zagrodził otwarte paszcze
lwów, moc zaś ognia ugasiwszy i przepasawszy się cnotą
młodzieńcy wołali: Błogosławcie Pana wszystkie dzieła Pańskie.

Rozpostarłeś ręce na krzyżu, Władco, chcąc uleczyć grzeszne
niepowstrzymanie rąk, gwoździami zostałeś przygwożdżony, Panie,
cały rozum pierwszego stworzonego uwalniając z żądz,
śpiewającego: Błogosławcie Pana wszystkie dzieła Pańskie.

Rozdarty został rękopis pierwszego stworzonego Adama przez przebicie
Bożego Twego boku, kroplami zaś krwi uświęca się cała ziemia, w
słowach dziękczynienia zawsze wołająca: Błogosławcie Pana
wszystkie dzieła Pańskie.

Męczennikom: Stojąc pośród ognia zraszani i niespalani, chwalebni
męczennicy, w tajemnicy zgodności śpiewaliście pieśń dzieci,
zaiste Bożą pieśń: Błogosławcie Pana wszystkie dzieła Pańskie.

Męczennikom: Cierpiąc ciemność mąk przez niestały ogień, nie
oddaliście się marności, męczennicy, lecz umacniani w Bogu
przybiegliście do Światłości Niezachodzącej, wołając:
Błogosławcie Pana wszystkie dzieła Pańskie.

Teotokion: Widząc zabijanego Chrystusa, wysławiana Władczyni,
uśmiercającego wroga i uśmierciciela ludzi, śpiewała jako Władcy
płacząc i dziwiła się jego wielkiej cierpliwości, wołając:
Błogosławcie Pana wszystkie dzieła Pańskie.

Inny kanon.

Hirmos ten sam.

Dojrzały owoc zrodziłaś, Władczyni, który śmierć spożywając
zginęła, przeto wołam do Ciebie: Ożyw mnie, oszukańczo
uśmierconego owocem grzechu, wołającego: Błogosławcie Pana
wszystkie dzieła Pańskie.

Uśpij ruch żądzy myśli mojej nieustanną Twoją modlitwą,
przeczysta Władczyni, i podnieś mnie ze snu lenistwa, abym śpiewał
czuwającą duszą: Błogosławcie Pana wszystkie dzieła Pańskie.

Rozerwij grzechów moich więzy i wycisz cielesne bunty, Bogurodzico,
złe zaś posiekaj myśli i szybko oczyść sługę Twego z tajemnych
zamysłów, wszystkich wiernych orędowniczko i wybawienie.

Czyż nie lękasz się, nieszczęsna duszo, oszczerców
oczerniających na Sądzie Twoje niezliczone złe czyny? Przeto
pokutuj przed Najłaskawszym i niech przyjmie jedyną przeczystą
pomocnicę, Ona bowiem jest ucieczką ludzi.

Pieśń 9

Hirmos: Z Ciebie, Dziewico, nienaruszonej góry, sam odciosał się
kamień węgielny, Chrystus, który zjednoczył w sobie różne
natury, przeto i my z radością Ciebie, Bogurodzico, uwielbiamy.

Oto życie powieszone na krzyżu wszystkim objawiło się: słońce
nie mogąc znieść tego widoku skryło promienie, ziemia zatrzęsła
się, a zamysły nasze umacniają się na pobożności i czystości.

O, jakże Ciebie, Dawcę Zakonu, sobór nieprawych skazuje, Jezusie
mój, na śmierć na drzewie, który jesteś życiem wszystkich i
Panem, i ze względu na miłosierdzie wszystkim ludziom wytaczasz
nieśmiertelność.

Męczennikom: Ustami waszymi błogosławionymi głosicie w mądry
sposób wcielenie Słowa Bożego, pośród wrogów przestępców
prawa, chwalebni, i śmierć ucierpiawszy ukoronowani zostaliście
koronami zwycięstwa.

Męczennikom: Jako gwiazdy jaśniejące za dnia całe stworzenie
oświecacie blaskiem świętych cierpień i uleczeniami Bożymi
jaśniejecie, rozrywając głęboką noc cierpień, Boży męczennicy.

Teotokion: Oświeć duszę moją omroczoną grzechami, Czysta, i
rozpędź obłoki moich złości, Obłoku Światłości, gdy dawno
temu omroczyło się słońce, widząc ukrzyżowanego
Nieśmiertelnego.

Inny kanon.

Hirmos ten sam.

Rozerwij więzy złości moich Bożą włócznią Syna Twego i
rozwiąż nieszczęsną moją duszę, skowaną i nieszczęsną, i
przywróć do miłości, Dziewico Matko Boga naszego.

Dziewico większa od nieba, uciśnione moje serce wszelkimi atakami
przeciwnymi wprowadź w szerokość niecierpiętliwości, umacniając
mnie, zawsze chodzącego wąską ścieżką.

Abym Ciebie sławił, Dziewico zaiste wysławiana, wybaw mnie z
wszelkich bezrozumnych grzechów i uczyń uczestnikiem chwały
niebieskiej, przybiegającego do miłosierdzia Twego.

Powstrzymaj wszystkie zamiary przeciwko nam uzbrojonych, Matko Boga
Najwyższego, radością zaś napełnij mających w Tobie nadzieję,
aby wszyscy gorliwie głosili Twoje wspomożenie.

Także: Zaprawdę godne to jest, i pokłon do ziemi, ektenia,
fotagogikon i zwykłe psalmy.

Na stichownie stichery ku czci krzyża, ton 4. Isomelos:

Krzyż Twój niech będzie nam murem, Jezusie Zbawco nasz, innej
bowiem nadziei wierni nie mamy, poza Tobą na nim przygwożdżonym i
dającym nam wielkie miłosierdzie.

Stichos: Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich.

Dałeś znak lękającym się Ciebie, Panie, krzyż Twój czcigodny,
którym zawstydziłeś książąt ciemności i władze, i
wyprowadziłeś nas do pierwotnej szczęśliwości, przeto Twoją
pełną przyjaźni do człowieka Opatrzność sławimy, Jezusie
wszechmocny, Zbawco dusz naszych.

Stichos: Niech będzie światłość Pana Boga naszego nad nami, i
dzieło rąk naszych udoskonal w nas, i dzieło rąk naszych umocnij.

Męczennikom: Jakże nie zadziwimy się waszym wysiłkom, święci
męczennicy, gdy ciałem umierając przebóstwieni zwyciężyliście
bezcielesnych wrogów? Nie przestraszyły was ani groźby cierpień,
nie przeraziły was tortury, zaiste godnie zostaliście wysławieni
przez Chrystusa i duszom naszym wypraszacie wielkie miłosierdzie.

Chwała, i teraz. Stauroteotokion:

Prosomion: Jako mężni.

Widząc Chrystusa zabijanego, uśmiercającego oszusta, przeczysta
Władczyni wołała gorzko wzywając do Tego, który przyszedł z Jej
łona i dziwiąc się Jego wielkiej cierpliwości wołała: Dziecię
moje najukochańsze, nie zapominaj o służebnicy Twojej, nie
spóźnij się, Przyjacielu człowieka, moja pociecho!

Także: Dobrze jest wyznawać. Trisagion. Po: Ojcze nasz, trisagion,
ektenia i pierwsza godzina, zwykłe psalmy i rozesłanie.

W środę na Liturgii Błogosławieństwa. Ton 4:

Stichos: Błogosławieni czyniący pokój, albowiem oni synami Bożymi
będą nazwani.

Przez drzewo Adam został wyrzucony z raju, zaś przez drzewo krzyża
łotr zamieszkał w raju, pierwszy bowiem skosztowawszy odrzucił
przykazanie Stwórcy, a drugi, współukrzyżowany, wyznał kryjącego
się Boga: Wspomnij mnie w królestwie Twoim.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Zostałeś przygwożdżony na krzyżu ze względu na łaskawość,
Chryste, przebity został Twój bok, który wytoczył dwa źródła
przebaczenia, ziemia zaś nie mogąc znieść zuchwałości
zatrzęsła się, kamienie rozpadły się, zgasło słońce,
zachwiały się góry i pagórki, przelękłe władzą Twoją.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Dawno temu niepowstrzymanie ku drzewu rozumienia zostały
wyciągnięte ręce Praojca, a poprawiając upadek Chrystus
dobrowolnie wyciągnął ręce i pozwolił przygwoździć je do
krzyża, sam człowieka ręką swą stworzył z bezgranicznej
łaskawości, chwała miłosierdziu Twemu przewyższającemu
rozumienie, Słowo.

Stichos: Radujcie się i weselcie, albowiem zapłata wasza obfita jest
w niebiosach.

Święci niebem uczynili ziemię najjaśniejszymi promieniami
czcigodnych wysiłków, którymi rozpędzili wszelką ciemność
marności i w Światłości Niezachodzącej zamieszkali przez kontakt
z nią przebóstwieni i wszystkich oświecacie światłością
rozumienia, was godnie wielbiących.

Chwała. Chwałę, sławę i cześć oddajemy Trójcy, Przyczynie
wszystkiego i trójświętymi głosami anielską pieśń przynosząc
Ojcu niemającemu początku, Synowi i Duchowi, wołamy słowami
rozsądnego łotra, śpiewając i mówiąc: Wspomnij nas w królestwie
swoim.

I teraz. Widząc dobrowolnie podniesionego na krzyżu Syna swego i
Boga, Przeczysta dziwiąc się płakała i mówiła do czyniącego
wszystkim dobro: Gdzie podziało się piękno Twoje, Panie? Czymże
Tobie niewdzięczne zgromadzenie odpłaciło zamiast dobra? Opiewam
Twoją łaskawość przewyższającą rozum.

