W Świętą i Wielką Środę na jutrzni,

po sześciu psalmach Alleluja, ton 8 i trzykrotnie troparion: Oto
Oblubieniec nadchodzi

o północy. Recytacja Psałterza.

Po pierwszej recytacji Psałterza katyzma poetycka, ton 3:

Prosomion: Gabriel zadziwił się pięknem Twego dziewictwa.

Przyjacielu człowieka, nierządnica przystąpiła do Ciebie, mirrę ze
łzami wylewając na Twoje nogi, i z Twego polecenia wybawiona jest ze
smrodu zła. A uczeń Twój niewdzięczny odrzuca łaskę i odziewa się
smrodem, z żądzy srebra sprzedaje Ciebie. Chwała, Chryste, łaskawości
Twojej.

Po drugiej recytacji Psałterza katyzma poetycka, ton 4:

Prosomion: Zadziwił się Józef.

Fałszywy Judasz, zamroczony pożądaniem srebra, przebiegle uczy się,
jak sprzedać Ciebie, skarbnicę życia, odwraca się od Ciebie i idzie do
Żydów, mówiąc nieprawym: Cóż mi chcecie dać, a ja wam Go wydam,
abyście Go ukrzyżowali.

Po trzeciej recytacji Psałterza katyzma poetycka, ton 1:

Prosomion: Żołnierze strzegący Twego grobu.

Łaskawco, nierządnica w płaczu wołając, ocierała gorliwie przeczyste
Twoje nogi włosami swej głowy i z głębi serca wołała: Nie odrzuć mnie,
ani też nie wzgardź mną, Boże mój, lecz przyjmij mnie, pokutującą, i
zbaw, jako Przyjaciel człowieka.

Ewangelia według Jana (12, 17-50).

W owym czasie świadczył lud, który był z Jezusem, gdy Łazarza wywołał
z grobu i wskrzesił go z martwych. Dlatego też lud wyszedł Mu na
spotkanie, albowiem usłyszał, że On uczynił ten znak. Faryzeusze zaś
mówili jeden do drugiego: «Widzicie, że nic nie zyskujemy, oto świat
poszedł za Nim». A wśród tych, którzy przyszli, aby oddać pokłon Bogu
w święto, byli też niektórzy Grecy. Oni więc przystąpili do Filipa,
który był z Betsaidy Galilejskiej, i prosili go mówiąc: «Panie, chcemy
ujrzeć Jezusa». Przyszedł Filip i mówi Andrzejowi, a z kolei Andrzej i
Filip poszli i mówili Jezusowi. A Jezus odpowiedział im, mówiąc:
«Nadeszła godzina, aby został uwielbiony Syn Człowieczy. Zaprawdę,
zaprawdę, mówię wam: Jeżeli ziarno pszenicy wpadłszy w ziemię nie
obumrze, to samo zostanie, ale jeżeli obumrze, przyniesie plon obfity.
Kto kocha życie swoje, straci je, a kto nienawidzi życia swego w tym
świecie, zachowa je na życie wieczne. Jeśli kto chce Mi służyć, niech
idzie za Mną, a gdzie Ja jestem, tam będzie i sługa mój. A jeśli ktoś
Mi służy, uczci go Ojciec mój. Teraz dusza moja doznała lęku i cóż
powiem? Ojcze, wybaw Mnie od tej godziny? Przecież właśnie dlatego
przyszedłem na tę godzinę. Ojcze, wsław imię Twoje!». Rozległ się głos
z nieba: «Wysławiłem i jeszcze wysławię». Tłum stojący usłyszał to i
mówił: «Zagrzmiało!» Inni mówili: «Anioł przemówił do Niego».
Odpowiedział Jezus i rzekł: «Głos ten rozległ się nie ze względu na
Mnie, ale ze względu na lud. Teraz odbywa się sąd nad tym światem,
teraz książę tego świata będzie precz wyrzucony. A Ja, gdy będę
wywyższony nad ziemię, wszystkich do siebie przyciągnę». To zaś
powiedział oznaczając, jaką śmiercią miał umrzeć. Odpowiedział Mu
tłum: «Słyszeliśmy z Prawa, że Mesjasz trwa na wieki. Jakżeż Ty możesz
mówić, że potrzeba wywyższyć Syna Człowieczego? Kimże jest ten Syn
Człowieczy?» Odpowiedział im więc Jezus: «Jeszcze przez krótki czas
Światłość jest wśród was. Chodźcie, dopóki macie światłość, aby was
ciemność nie ogarnęła. A kto chodzi w ciemności, nie wie, dokąd idzie.
Dopóki światłość macie, wierzcie w światłość, abyście byli synami
światłości». To powiedział Jezus i odszedłszy ukrył się przed nimi.
Chociaż uczynił On przed nimi tak wielkie znaki, nie uwierzyli w
Niego, aby się spełniło słowo Izajasza proroka, który rzekł: Panie,
któż uwierzył głosowi naszemu? A ramię Pańskie komu zostało objawione?
Dlatego nie mogli uwierzyć, ponieważ znów rzekł Izajasz: Zaślepił oczy
ich i twardym uczynił serca ich, żeby nie widzieli oczami oraz nie
poznali sercem i nie nawrócili się, ażebym ich uzdrowił. Tak
powiedział Izajasz, gdy ujrzał chwałę Jego i mówił o Nim. Niemniej
jednak i spośród przywódców wielu w Niego uwierzyło, ale ze względu na
faryzeuszów nie wyznawali wiary, aby ich nie wyłączono z synagog.
Umiłowali bowiem bardziej chwałę ludzką aniżeli chwałę Bożą. Jezus zaś
zawołał i rzekł: «Ten, kto we Mnie wierzy, nie wierzy we Mnie, lecz w
Tego, który Mnie posłał. A kto Mnie widzi, widzi Tego, który Mnie
posłał. Ja przyszedłem na świat jako światłość, aby każdy, kto we Mnie
wierzy, nie pozostawał w ciemności. A jeżeli ktoś usłyszy słowa moje i
nie uwierzy, Ja go nie sądzę. Nie przyszedłem bowiem sądzić świat, ale
świat zbawić. Kto Mnie odrzuca i nie przyjmuje słów moich, ten ma
sędziego swego: słowo, które powiedziałem, ono będzie go sądzić w dniu
ostatnim. Albowiem Ja nie mówiłem sam od siebie, ale Ojciec, który
Mnie, On Mi przykazał, co mam powiedzieć i co mam oznajmić. A wiem, że
przykazanie Jego jest życiem wiecznym. To, co Ja mówię, mówię tak, jak
Mi powiedział Ojciec».

Psalm 50 i trójpieśń, poemat kyr Kosmasa z akrostychem: Śpiewam
środzie. Ton 2:

Pieśń 3

Hirmos: Na opoce wiary umocniwszy mnie, otworzyłeś moje usta przeciwko
wrogom moim, rozweselił się bowiem duch mój, aby śpiewać: Nie ma
świętego, jak Bóg nasz, i nie ma sprawiedliwego bardziej od Ciebie,
Panie.

Na próżno zgromadzenie nieprawych zbiera się, kierowane myślą
przewrotną, i wydaje wyrok na Ciebie, Chryste, Zbawiciela. Jemu to
śpiewamy, Ty bowiem jesteś Bogiem naszym i nie ma świętego poza Tobą,
Panie.

Surowe zgromadzenie nieprawych, ukrywając swoje bogobójcze dusze,
rozważa w jaki sposób zabić sprawiedliwego Chrystusa. Jemu to
zaśpiewamy: Ty jesteś Bogiem naszym i nie ma świętego poza Tobą,
Panie!

Kontakion, ton 4:

Prosomion: Wzniosłeś się.

Byłem bardziej nieprawy niż nierządnica, nigdy nie przyniosłem Tobie,
o Dobry, strumieni łez. Milcząc modlę się i przypadam do Ciebie, z
miłością całuję przeczyste Twoje nogi. Władco, daj mi odpuszczenie
win, wołającemu do Ciebie: Wybaw mnie ze zmazy moich grzechów!

Ikos: Niewiasta nierządnica pierwsza nagle okazała się czystą,
znienawidziwszy czyny wstydliwego grzechu i słodycze cielesne,
wspominając wstyd wielki i sąd męki, który cierpią nierządnicy i
zbrukani, z których pierwszym jestem ja, i lękam się, ale trwam,
nierozumny, w złym obyczaju. Niewiasta zaś nierządnica ulękła się i z
odwagą szybko przyszła, wołając do Zbawiciela: Przyjacielu człowieka,
Łaskawco, wybaw mnie z ohydnych mych czynów!

Synaksarion:

W świętą wielką Środę czynimy pamięć namaszczenia Pana przez niewiastę
cudzołożną. Ojcowie uczą, że uczyniła to na krótko przed zbawczą Męką.

Stichos: Niewiasta namaszcza ciało Chrystusa mirrą,

Nikodem bierze mieszaninę aloesu i olejku.

Zmiłuj się nad nami jako jedyny Święty i Przyjaciel człowieka. Amen.

Pieśń 8

Hirmos: Na groźny rozkaz prześladowcy siedmiokroć niegdyś rozpalono
piec, ale młodzieńcy, którzy odrzucili rozkaz króla nie spłonęli w
nim, lecz wołali: Wszystkie dzieła Pańskie, wysławiajcie Pana, i
wywyższajcie na wszystkie wieki!

Niewiasta wylewająca drogocenną mirrę na władczą, bożą i budzącą lęk
głowę Chrystusa, dotknęła splamionymi rękoma przeczystych nóg Twoich i
wołała: Wszystkie dzieła Pańskie, wysławiajcie Pana i wywyższajcie na
wszystkie wieki!

Grzesznica łzami umywa nogi Stworzyciela i ociera włosami swymi.
Przeto odpuszczone są jej grzechy poczynione w życiu, gdy woła:
Wszystkie dzieła Pańskie, wysławiajcie Pana i wywyższajcie na
wszystkie wieki.

Sprawowana jest święta czynność wybawienia szlachetnej duszy przez
zbawczą przychylność i źródło łez, w którym obmywszy się przez
wyznanie, nie wstydziła się, lecz wołała: Wszystkie dzieła Pańskie,
wysławiajcie Pana i wywyższajcie na wszystkie wieki.

Chwalimy, błogosławimy i kłaniamy się Panu, sławiąc i wywyższając Go
po wszystkie wieki!

Pieśń 9

Hirmos: Przyjdźcie z czystymi duszami i niesplamionymi ustami,
wywyższajmy nieskalaną i przeczystą Matkę Emanuela i przez Nią
zanosząc do Zrodzonego z Niej modlitwę: Chryste Boże, oszczędź nasze
dusze i zbaw nas.

Judasz okazał się nierozumnym i złym, godny Boga dar sprzedaje słowem.
Przez ten dar odpuszczona zostaje wina grzechów, a okropny Judasz
kradnie bogobojną łaskę. Chryste Boże, oszczędź dusze nasze i zbaw
nas.

Judasz poszedł do nieprawych książąt, mówiąc: Cóż mi chcecie dać, a ja
wam wydam Chrystusa, którego poszukujecie. Wybraństwo Chrystusowe
Judasz zamienił na złoto. Chryste Boże, oszczędź dusze nasze i zbaw
nas.

O zaślepiające pożądanie srebra, niegodny, stąd właśnie przyszło
zapomnienie, bowiem cały świat nie jest wart duszy, jak i powiedziano.
Zrozpaczony zdrajca sam siebie udusił powiesiwszy się. Chryste Boże,
oszczędź dusze nasze i zbaw nas.

Także hirmos: Przyjdźcie z czystymi duszami.

Eksapostilarion trzy razy, jak zwykle:

Zbawco mój! Pałac Twój widzę przyozdobiony, lecz nie mam szaty, aby
weń wejść. Oświeć szatę duszy mojej, Dawco światłości, i zbaw mnie.

Do psalmów pochwalnych dodajemy isomelosy, ton 1:

W Tobie, Synu Dziewicy, nierządnica poznawszy Boga mówiła w płaczu
błagając, jako ta, która stała się godna łez: Rozwiąż winę, jak ja
włosy, ukochaj kochającą, sprawiedliwie znienawidzoną, a ja Ciebie,
Łaskawco, Przyjacielu człowieka, będę głosiła celnikom.

Nierządnica drogocenną mirrę zmieszała ze łzami i wylała na przeczyste
nogi Twoje, całując je. Ty wtedy ją usprawiedliwiłeś, a nam daj
odpuszczenie grzechów, Cierpiący za nas, i zbaw nas.

Kiedy grzesznica przyniosła mirrę, wtedy uczeń naradzał się z
nieprawymi. Ona radowała się wylewając drogocenną mirrę, a on spieszył
sprzedać Bezcennego, Ona poznała Władcę, a on oddzielił się od Władcy.
Ona została wyzwolona, a Judasz stał się sługą wrogów. Zgubne jest
lenistwo, wielka pokuta, którą i mnie daj, Cierpiący za nas, i zbaw
nas.

O przekleństwo Judasza! Widząc nierządnicę całującą i obmywającą
stopy, on zdradziecko rozważał pocałunek zdrady. Ona rozpuściła włosy,
a on związał się gniewem, nosząc zamiast mirry cuchnącą nienawiść,
zawiść bowiem nie mogła podpowiedzieć dobra. O judaszowy straszny los!
Wybaw od niego, Boże, dusze nasze!

Chwała. Ton 2: Grzesznica biegnie po mirrę, kupić drogocenną mirrę,
aby namaścić Łaskawcę i woła do sprzedawcy mirry: Daj mi mirrę, abym i
ja namaściła Pana, który oczyścił wszystkie moje grzechy.

I teraz. Ton 6: Pogrążona w grzechach w Tobie znalazła przystań
zbawienia i wołała do Ciebie: Zobacz tę, która mirrę miesza ze łzami!
Zobacz, który oczekujesz pokuty grzeszników! Władco, wybaw i mnie z
fal grzechu, z wielkiego Twego miłosierdzia.

Na stichownie isomelosy, ton 6:

Dzisiaj Chrystus przychodzi do domu faryzeusza i niewiasta grzesznica
przystąpiwszy do Jego nóg, tarzając się woła: Zobacz pogrążoną w
grzechach, zrozpaczoną przez swoje czyny, nie odrzucaj mnie od Twojej
łaski. Daj mi, Panie, odpuszczenie złego, i zbaw mnie.

Stichos: Nasyć nas o poranku łaskawością Twoją, Panie, i rozradujemy
się, i rozweselimy. Przez wszystkie dni nasze weselić się będziemy,
rozradujemy się za dni, w których nas upokorzyłeś, za lata, w które
widzieliśmy zło. Wejrzyj na sługi Twoje i na dzieła Twoje, i kieruj
synami ich.

Grzesznica wyciągnęła ku Tobie włosy, Władco, a Judasz wyciągnął ręce
do nieprawych. Ona otrzymała odpuszczenie, on zaś wziął srebrniki.
Śpiewamy przeto Tobie, naszemu sprzedanemu Wyzwolicielowi: Panie,
chwała Tobie!

Stichos: Niech będzie światłość Pana Boga naszego nad nami, i dzieło
rąk naszych udoskonal w nas, i dzieło rąk naszych umocni.

Miłujący Zbawco, niewiasta cuchnąca grzechem i skalana, przystąpiła
łzy wylewając i wyznając żądzę: Jakże spojrzę na Ciebie, Władco? Sam
bowiem przyszedłeś, aby zbawić nierządnicę. Podnieś mnie, zmarłą, z
głębokości, który Łazarza po czterech dniach dźwignąłeś z grobu.
Przyjmij mnie, nieszczęsną, Panie, i zbaw mnie!

Stichos: Wysławiać będę Ciebie, Panie, całym sercem moim, opowiem
wszystkie cuda Twoje.

Zrozpaczona stylem życia, lecz pouczona przez sumienie, niosąc mirrę
przystąpiła do Ciebie, wołając: Nie odrzucaj mnie, nierządnicę, Ty,
który urodziłeś się z Dziewicy. Nie odrzucaj moich łez, radości
aniołów. Przyjmij mnie, pokutującą, któryś nie odrzucił grzesznej,
Panie, dla wielkiego Twego miłosierdzia!

Chwała, i teraz, isomelos, ton 8:

Poemat mniszki Kasji.

Panie, niewiasta, która wpadła w liczne grzechy, przeczuwając Twoje
Bóstwo, przed Twym pogrzebem wzięła na siebie rolę niosącej wonności,
płacząc przynosi Tobie mirrę i mówi: „Biada mi, bowiem niepowstrzymany
płomień nierządu jest dla mnie nocą, umiłowanie zaś grzechu mrokiem
bez światła. Przyjmij strumienie mych łez, Ty, który z obłoków
wytaczasz wody morza. Przychyl się do moich gorących próśb, Ty, który
przychyliłeś niebiosa, dla niewypowiedzianego uniżenia Twego. Ja
ucałuję i znowu wytrę włosami mej głowy przeczyste Twoje nogi, szum
których w raju po południu Ewa usłyszała swymi uszami i ukryła się ze
strachu. Zbawco mój, zbawiający dusze, grzechów moich jest mnóstwo,
lecz któż wybada głębię Twoich zrządzeń? Nie odrzucaj mnie, służebnicę
Twoją, Ty, który masz niezmierzone miłosierdzie!”

Na szóstej godzinie troparion proroctwa, ton 8:

Dzisiaj złe gromadzi się zebranie i uczy się zła przeciw Tobie.
Dzisiaj wyrażając zgodę Judasz zaręcza się z powieszeniem, Kajfasz zaś
prorokuje nie ze swej woli: Lepiej, jeżeli Jeden umrze za naród.
Chryste Boże, Zbawicielu nasz, chwała Tobie!

Prokimenon, Psalm 133, ton 4: Pobłogosławi ciebie Pan z Syjonu, który
stworzył niebo i ziemię. Stichos: Oto błogosławcie teraz Pana wszyscy
słudzy Pańscy.

Czytanie Proroctwa Ezechiela (2,3-10; 3, 1-3).

Rzekł Pan do mnie: „Synu człowieczy, posyłam cię do synów Izraela, do
ludu buntowników, który Mnie zasmuca. Oni i ojcowie ich odwracają się
ode Mnie aż do dnia dzisiejszego. Są to synowie o bezczelnych twarzach
i zatwardziałych sercach. Posyłam cię do nich, abyś im powiedział: Tak
mówi Adonai Pan. A oni czy będą słuchać, czy też ulękną się – są
bowiem ludem, który Mnie zasmuca – to przecież poznają, że ty jesteś
prorokiem wśród nich. A ty, synu człowieczy, nie lękaj się ich, nie
przestraszaj się wobec nich, albowiem rozwścieczą się i otoczą ciebie,
żyjesz bowiem wśród skorpionów. Nie lękaj się ich słów i nie przerażaj
się ich twarzy, bo to lud, który mnie zasmuca. I powiesz im moje
słowa, czy będą słuchać, czy też zaprzestaną, bo przecież są
buntownikami. Ty więc, synu człowieczy, słuchaj tego, co ci powiem,
nie opieraj się, jak ten lud zbuntowany. Otwórz usta swoje i zjedz, co
ci podam”. Popatrzyłem, a oto wyciągnięta była ku mnie ręka, w której
był zwój księgi. Rozwinęła go przede mną, był zapisany z jednej i
drugiej strony, a opisane w nim były narzekania, wzdychania i
biadania. A On rzekł do mnie: „Synu człowieczy, zjedz ten zwój i idź,
i powiedz synom Izraela!” Otworzyłem usta moje i nakarmił mnie tym
zwojem. I rzekł do mnie: «Synu człowieczy, usta twoje zjedzą i żołądek
twój nasyci się tym zwojem, który ci podałem». Zjadłem go, a w ustach
moich był słodki jak miód.

Prokimenon, Psalm 134, ton 6: Wy, którzy lękacie się Pana,
błogosławcie Pana. Stichos: Chwalcie imię Pańskie, chwalcie słudzy
Pana.

I dalszy ciąg. czytamy także dziewiątą godzinę bez katyzmy Psałterza i
czytamy Ewangelię. Śpiewamy: Wspomnij nas, Panie, z pokłonami.
Wszystko pozostałe, jak w poniedziałek.

W Świętą i Wielką Środę wieczorem,

na nieszporach zwykła recytacja Psałterza, od trisagionu bez pokłonów.
Recytujemy zaś także: Ku Panu, bez pokłonów. Do: Panie, wołam do
Ciebie, dodajemy dziesięć stichosów i śpiewamy isomelosy, ton 1:

W Tobie, Synu Dziewicy, nierządnica poznawszy Boga mówiła w płaczu
błagając, jako ta, która stała się godna łez: Rozwiąż winę, jak ja
włosy. Ukochaj kochającą, sprawiedliwie znienawidzoną, a ja Ciebie,
Łaskawco, Przyjacielu człowieka, będę głosiła celnikom.

Nierządnica drogocenną mirrę zmieszała ze łzami i wylała na przeczyste
nogi Twoje, całując je. Ty wtedy ją usprawiedliwiłeś, a nam daj
odpuszczenie grzechów, Cierpiący za nas, i zbaw nas.

Kiedy grzesznica przyniosła mirrę, wtedy uczeń naradzał się z
nieprawymi. Ona radowała się wylewając drogocenną mirrę, a on spieszył
sprzedać Bezcennego. Ona poznała Władcę, a on oddzielił się od Władcy.
Ona została wyzwolona, a Judasz stał się sługą wrogów. Zgubne jest
lenistwo, wielka pokuta, którą i mnie daj, Cierpiący za nas, i zbaw
nas.

O przekleństwo Judasza! Widząc nierządnicę całującą i obmywającą
stopy, on zdradziecko rozważał pocałunek zdrady. Ona rozpuściła włosy,
a on związał się gniewem, nosząc zamiast mirry cuchnącą nienawiść,
zawiść bowiem nie mogła podpowiedzieć dobra. O judaszowy straszny los!
Wybaw od niego, Boże, dusze nasze!

Ton 2: Grzesznica biegnie po mirrę, kupić drogocenną mirrę, aby
namaścić Łaskawcę i woła do sprzedawcy mirry: Daj mi mirrę, abym i ja
namaściła Pana, który oczyścił wszystkie moje grzechy.

Ton 6: Pogrążona w grzechach w Tobie znalazła przystań zbawienie i
wołała do Ciebie: Zobacz tę, która mirrę miesza ze łzami! Zobacz,
który oczekujesz pokuty grzeszników! Władco, wybaw mnie z fal grzechu,
z wielkiego Twego miłosierdzia.

Dzisiaj Chrystus przychodzi do domu faryzeusza i niewiasta grzesznica
przystąpiwszy do Jego nóg, tarzając się woła: Zobacz pogrążoną w
grzechach, zrozpaczoną przez swoje czyny, nie odrzucaj mnie od Twojej
łaski. Daj mi, Panie, odpuszczenie złego, i zbaw mnie.

Grzesznica wyciągnęła ku Tobie włosy, Władco, a Judasz wyciągnął ręce
do nieprawych. Ona otrzymała odpuszczenie, on zaś wziął srebrniki.
Śpiewamy przeto Tobie, naszemu sprzedanemu Wyzwolicielowi: Panie,
chwała Tobie!

Miłujący Zbawco, niewiasta cuchnąca grzechem i skalana, przystąpiła
łzy wylewając i wyznając żądzę: Jakże spojrzę na Ciebie, Władco? Sam
bowiem przyszedłeś, aby zbawić nierządnicę. Podnieś mnie, zmarłą, z
głębokości, który Łazarza po czterech dniach dźwignąłeś z grobu,
Przyjmij mnie, nieszczęsną, Panie, i zbaw mnie!

Zrozpaczona stylem życia, lecz pouczona przez sumienie, niosąc mirrę
przystąpiła do Ciebie, wołając: Nie odrzucaj mnie, nierządnicę, Ty,
który urodziłeś się z Dziewicy. Nie odrzucaj moich łez, radości
aniołów. Przyjmij mnie, pokutującą, któryś nie odrzucił grzesznej,
Panie, dla wielkiego Twego miłosierdzia!

Chwała, i teraz. Isomelos, ton 8:

Poemat mniszki Kasji.

Panie, niewiasta, która wpadła w liczne grzechy, przeczuwając Twoje
Bóstwo, przed Twym pogrzebem wzięła na siebie rolę niosącej wonności,
płacząc przynosi Tobie mirrę i mówi: „Biada mi, bowiem niepowstrzymany
płomień nierządu jest dla mnie nocą, umiłowanie zaś grzechu mrokiem
bez światła. Przyjmij strumienie mych łez, Ty, który z obłoków
wytaczasz wody morza. Przychyl się do moich gorących próśb, Ty, który
przychyliłeś niebiosa, dla niewypowiedzianego uniżenia Twego. Ja
ucałuję i znowu wytrę włosami mej głowy przeczyste Twoje nogi, szum
których w raju po południu Ewa usłyszała swymi uszami i ukryła się ze
strachu. Zbawco mój, zbawiający dusze, grzechów moich jest mnóstwo,
lecz któż wybada głębię Twoich zrządzeń? Nie odrzucaj mnie, służebnicę
Twoją, Ty, który masz niezmierzone miłosierdzie!”

Wejście z Ewangelią. Pogodna Światłości.

Prokimenon, Psalm 135, ton 4: Wyznawajcie Bogu niebios, bo dobry,
albowiem na wieki miłosierdzie Jego. Stichos: Wyznawajcie Bogu nad
bogami, albowiem na wieki miłosierdzie Jego.

Czytanie Księgi Wyjścia (2, 11-23).

W tym czasie Mojżesz dorósł, poszedł odwiedzić swych rodaków, synów
Izraela, i zobaczył jak ciężko pracują. Ujrzał też Egipcjanina
bijącego pewnego Hebrajczyka spośród braci jego, synów Izraela.
Rozejrzał się więc na wszystkie strony, a widząc, że nie ma nikogo,
zabił Egipcjanina i ukrył go w piasku. Wyszedł znowu nazajutrz, a oto
dwaj Hebrajczycy kłócili się ze sobą. I rzekł do winowajcy: „Czemu
bijesz twego rodaka?” A ten mu odpowiedział: «Któż cię ustanowił
księciem i sędzią nad nami? Czy chcesz mię zabić, jak zabiłeś
Egipcjanina?” Przeląkł się Mojżesz i pomyślał: „Z całą pewnością
sprawa się ujawniła”. Także faraon usłyszał o tej sprawie i usiłował
stracić Mojżesza. Uciekł więc Mojżesz przed faraonem i udał się do
kraju Madian. Przyszedł do kraju Madian i zatrzymał się przy studni. A
kapłan Madianitów miał siedem córek, które pasły owce ojca swego
Jetro. Przyszły one, naczerpały wody i napełniły koryta, aby napoić
owce ojca swego Jetro. Ale nadeszli pasterze i odpędzili je. Mojżesz
wtedy powstał, wziął je w obronę i napoił ich owce. A gdy wróciły do
Reuela, do ojca swego, zapytał je: „Dlaczego wracacie dziś tak
wcześnie?” One zaś odpowiedziały: „Egipcjanin obronił nas przed
pasterzami i naczerpał też wody dla nas i napoił owce nasze”. Rzekł
wówczas do córek swoich: „A gdzie on jest, i czemu pozostawiłyście
tego człowieka? Zawołajcie go, aby pożywił się chlebem”. Mojżesz
zamieszkał u tego człowieka, a o dał mu Seforę, córkę swą, za żonę. I
urodziła mu syna, któremu dał imię Gerszom, mówiąc: „Jestem
cudzoziemcem w obcej ziemi”. Poczęła jeszcze raz i urodziła drugiego
syna, i dał jemu imię Elizea, mówiąc: „Bóg ojca mego pomocnik mój i
wybawi mnie z ręki faraona”.

Prokimenon, Psalm 137, ton 4: Panie, miłosierdzie Twoje na wieki,
dzieł rąk Twoich nie odrzucaj. Stichos: Wysławiać będę Ciebie, Panie,
całym sercem moim i przed aniołami zaśpiewam Tobie.

Czytanie Księgi Hioba (2, 1-10).

Pewnego dnia przyszli aniołowie Boży, aby stawić się przed Panem,
przyszedł i diabeł z nimi, aby stanąć przed Panem. I rzekł Pan do
diabła: „Skąd przychodzisz?” Diabeł odpowiedział Panu: „Przemierzałem
ziemię i wędrowałem po niej”. Rzekł Pan do diabła: „Czy zwróciłeś
uwagę na sługę mego, Hioba? Bo nie ma na całej ziemi drugiego, kto by
był tak prawy, sprawiedliwy, bogobojny i unikający zła jak on. Jeszcze
trwa w swej prawości, choć mnie nakłoniłeś do zrujnowania go, na
próżno”. Na to diabeł odpowiedział Panu, mówiąc: „Skóra za skórę.
Wszystko, co człowiek posiada, odda za swoje życie. Wyciągnij, proszę,
rękę Twoją i dotknij kości jego i ciała jego, a na pewno Ci w twarz
będzie złorzeczył”. Rzekł Pan do diabła: „Oto jest w twej mocy, tylko
życie mu zachowaj!” Odszedł diabeł sprzed oblicza Pańskiego i obsypał
Hioba trądem złośliwym, od nóg aż do głowy. Hiob wziął więc skorupę,
by się nią drapać rany swoje, siedząc na gnoju poza miastem. Rzekła do
niego żona, mówiąc: „Dokądże cierpieć będziesz? Oto poczekam jeszcze
czas jakiś, czekając na nadzieję zbawienia mego. Oto zniszczona
została na ziemi pamięć twoja, synowie twoi i córki, owoce mego łona i
trudu, dla których trudziłam się w bólach. Ty zaś sam na ognisku
robactwa siedzisz nagi, a ja błąkam się ze służącymi, przechodząc z
miejsca na miejsce, z domu do domu, czekając kiedy zajdzie słońce,
abym spoczęła od trudów moich i od bólów, które mnie teraz ogarniają.
Złorzecz więc Bogu i umieraj!” On zaś spojrzawszy, rzekł do niej:
„Dlaczego mówisz jak jedna z szalonych kobiet? Jeśli dobro przyjęliśmy
z ręki Pana, to czemu zła nie mamy przyjąć?» W tym wszystkim, co mu
się przytrafiło, Hiob nie zgrzeszył ustami swymi przed Bogiem.

Ewangelia według Mateusza (26, 6-16).

W owym czasie gdy Jezus przebywał w Betanii, w domu Szymona
Trędowatego, przystąpiła do Niego kobieta mająca alabastrowy słój
drogiego olejku i wylała olejek na głowę Jego, gdy spoczywał u stołu.
Widząc to, uczniowie Jego oburzali się, mówiąc: «Na co takie
marnotrawstwo? Przecież można było ten olejek drogo sprzedać i rozdać
ubogim». Lecz Jezus zauważył to i rzekł im: «Czemu sprawiacie
przykrość tej kobiecie? Dobry uczynek spełniła przecież względem Mnie.
Albowiem zawsze ubogich macie u siebie, lecz Mnie nie zawsze macie.
Wylewając ten olejek na ciało moje, na pogrzeb Mnie przygotowała.
Zaprawdę, mówię wam: Gdziekolwiek po całym świecie głoszona będzie ta
Ewangelia, będą również opowiadać na jej pamiątkę to, co uczyniła».
Wtedy jeden z Dwunastu, imieniem Judasz Iskariota, udał się do
arcykapłanów i rzekł: «Co chcecie mi dać, a ja wam Go wydam». A oni
wyznaczyli mu trzydzieści srebrników. 16Odtąd szukał sposobnego czasu,
żeby Go wydać.

I dalszy ciąg Liturgii uprzednio poświęconych Darów.

Odmawiamy małe powieczerze,

a na nim śpiewamy trójpieśń Wielkiego Czwartku kyr Andrzeja z Krety.
Ton 6:

Pieśń 4

Hirmos: Usłyszał prorok o przyjściu Twoim, Panie, i uląkł się, że Ty
chcesz urodzić się z Dziewicy i objawić się ludziom, i powiedział:
Usłyszałem wieść od Ciebie i uląkłem się, chwała mocy Twojej, Panie.

Wieczernik jest przygotowany, aby przyjąć Ciebie, Stworzyciela, i
uczestników tajemnic, i tam spełnić Paschę, tam dokonać tajemnic. Tam
bowiem przez dwóch teraz posyłanych Twoich uczniów zostanie Tobie
przygotowana Pascha.

Idźcie do pewnego człowieka – wszystko wiedzący proponuje apostołom –
i błogosławiony jest ten, kto może z wiarą przyjąć Pana.
Przygotowawszy serce jak Wieczernik i pobożność jako wieczerzę.

Żądza srebra i twoja postać pełna szaleństwa, bezmyślny Judaszu! Tylko
tobie bowiem powierzono trzos, ty jednak nie schyliłeś się ku
miłosierdziu, ale zamknąłeś łono twego okrutnego serca, wydawszy
jedynego Łaskawcę.

Usposobienie zabójców Boga połączyło się ze sprzedażą zaproponowaną
przez miłośnika srebra. Oni bowiem uzbroili się do zabójstwa, on zaś
skierował się do srebrników. Potem jednak przez powieszenie się źle
rozsądził o pokusie, pozbawiając się życia.

Pocałunek pełen fałszu, „Witaj” z orężem, fałszywy Judaszu! Językiem
bowiem głosisz zjednoczenie, usposobieniem zaś dajesz znak odległości.
Bowiem zwodniczo nauczyłeś się nieprawym wydać Łaskawcę.

Całujesz i sprzedajesz, Judaszu, całujesz i nie wstydzisz się,
przybiegając z fałszem. Któż nienawidząc całuje, po trzykroć
nieszczęsny? Kto kochając sprzedaje za określoną cenę? Pocałunek twej
bezwstydnej i złej rady demaskuje zamiar.

Chwała. Triadikon: Nierozdzielnego naturą, niepołączonego w Osobach
błogosławię Ciebie, Troiste jedno Bóstwo, jako współkrólujące i
współtronujące, śpiewam Tobie wielką pieśń, na niebiosach potrójnie
wyśpiewywaną.

I teraz. Teotokion: Poczęcie przewyższające słowa, zrodzenie Twoje
nadprzyrodzone, Rodzicielko Boga. Pierwsze bowiem z Ducha bez
nasienia, drugie kryje się przed prawami natury jako niezniszczalne i
przewyższające naturę wszelkiego zrodzenia, Bóg bowiem się rodzi.

Katyzma poetycka, ton 4:

Prosomion: Objawiłeś się dzisiaj.

Spożywając razem z Twoimi uczniami, Władco, tajemniczo okazałeś
najświętsze Twoje zabicie, przez które zostaniemy wybawieni ze
zniszczenia, czcząc Twoje czcigodne cierpienia.

Pieśń 8

Hirmos: Którego niebieskie zastępy sławią i drżą przed Nim Cherubini,
i Serafini, wszystko, co oddycha, i całe stworzenie niech opiewa,
błogosławi i wywyższa na wszystkie wieki.

Skończywszy zrządzenie podległego sobie Prawa, Ten, który tablice
przykazań napisał na Synaju, spożyje starożytną i obrazującą
przyszłość Paschę. Była bowiem Pascha tajemną i żywą Ofiarą.

Od wieku ukrytą Mądrość pokazałeś, Chryste, wszystkim razem apostołom
na Wieczerzy, Zbawco, którą oni mając w sercu Boga przekazali
Kościołom.

Jeden z was wyda mnie podstępem, zostanę w tę noc sprzedany Żydom –
tak zawołał Chrystus trwożąc przyjaciół, a wtedy jeden po drugim drżał
zakłopotany.

Bogaty ze względu na nas upokorzywszy się wstał od Wieczerzy, wziął
prześcieradło i przepasał się nim, pochylił kark i umył nogi uczniom
oraz zdrajcy.

Któż nie zadziwi się, Jezu, Twoją przewyższającą rozum i
niewypowiedzianą dla rozumu wzniosłością! Stanąłeś bowiem przed gliną,
Stwórco wszystkich, umywając nogi i wycierając je ręcznikiem.

Uczeń, którego miłował Pan, spoczął na piersi i rzekł do Niego: Kto
jest ten, kto wyda Ciebie? Chrystus zaś powiedział do niego: To ten,
kto teraz włożył rękę do solnicy.

Uczeń przyjął chleb i po tym odłącza się, pouczaj się z tradycji,
idzie do Żydów i mówi nieprawym: Co mi chcecie dać, a ja Go wam wydam!

Błogosławimy Ojca i Syna, i Świętego Ducha, Pana.

Triadikon: Czczę jednego Boga w naturze, śpiewam Trzem określonym
Hipostazom, innym, ale nie odrębnym, gdyż jedno jest Bóstwo w trzech
Osobach, Ojciec i Syn, i Boski Duch.

I teraz. Teotokion: Wybaw nas, Jezu Zbawco, z oszustwa Złego i pokus.
Przyjmij nieustannie modlącą się Bogurodzicę, jest bowiem Matką i może
ubłagać Ciebie.

Chwalimy, błogosławimy, kłaniamy się, Panu sławiąc i wywyższając Go na
wieki.

Katabasja: Którego niebieskie zastępy sławią.

Pieśń 9

Hirmos: Niewypowiedziane zrodzenie z poczęcia bez nasienia,
niezniszczalny owoc Matki nie znającej męża, zrodzenie bowiem Boga
odnawia naturę. Przeto wszystkie pokolenia Ciebie, jako Bożą
Niewiastę-Matkę, prawowiernie wywyższają.

Na Wieczerzy z Twoimi uczniami objawiwszy wielką Tajemnicę Twego
wcielenia, Przyjacielu człowieka, rzekłeś: Spożywajcie z wiarą chleb
życia, pijcie też krew wylaną z przebitego boku Bożego.

Wieczernik, w którym Chrystus spełnił Paschę, okazał się cieniem
niebios, bezkrwawa Wieczerza i duchowa służba, tam był stół
doskonałych tajemnic, duchowy ołtarz.

Pascha Chrystusa jest wielka i najczcigodniejsza, spożyty został jako
chleb, zabity zaś jak Baranek, On bowiem złożył za nas ofiarę, przeto
wszyscy tajemniczo przyjmujemy Jego ciało i Jego krew.

Pobłogosławiwszy chleb, Chlebem będąc niebieskim, dzięki składał Ojcu
Rodzicielowi, wziął też kielich i uczniom dawał, wołając: Bierzcie,
jedzcie, to jest ciało moje i krew życia niezniszczalnego.

Zaprawdę mówię – łoza rzecze latoroślom, Chrystus apostołom przekazał
prawdę – odtąd nie mam pić z łozy aż będę pił nowe wino w chwale Ojca
mego z wami, moimi dziedzicami.

Sprzedajesz Pana za trzydzieści srebrników i nie pomyślisz o tajemnicy
Wieczerzy, nieprawy Judaszu lub o czcigodnym umyciu? O, jakże wpadłeś
w pokusę i upadłeś przychodząc do Światłości i całując swoją ofiarę!

Wyciągnąłeś ręce, którymi przyjąłeś chleb niezniszczalności, aby
przyjąć srebrniki, usta fałszywie podniosłeś do pocałunku, którymi
przyjąłeś ciało Chrystusa i krew, ale „Biada tobie”, jak rzekł
Chrystus.

Chrystus ustanowi pokój dając niebiański chleb, przyjdźcie więc,
miłujący Chrystusa, i zniszczalnymi ustami, ale czystym sercem
przyjmijmy z wiarą ofiarną Paschę, w nas święcie działającą.

Chwała. Triadikon: Ojca wysławimy, Syna wywyższymy, Bożemu Duchowi z
wiarą pokłonimy się, Trójcy nierozdzielnej, jednej w naturze, jako
Światłości i Światłościom, Życiu i Życiom, życiodajnej i oświecającej
krańce świata.

I teraz. Teotokion: Pałacu niebieski i Oblubienico zawsze Dziewico,
jedyna okazałaś się noszącą Boga, rodząc Go bez zmiany w Ciebie
wcielonego. Przeto wszystkie pokolenia Ciebie jako Bożą Oblubienicę
Matkę prawosławnie wysławiamy.

Katabasja: Niewypowiedziane zrodzenie z poczęcia bez nasienia.

Kontakion, ton 2:

Prosomion: Wyższych poszukując.

Zdrajca, przyjąwszy w ręce chleb, w tajemnicy wyciągnął je, aby
otrzymać cenę Tego, który swoimi rękoma stworzył człowieka. Nie
nawrócił się Judasz, sługa i zdrajca.

I dalszy ciąg małego powieczerza jak zwykle, i rozesłanie, a także
wszyscy czynimy trzy pokłony, wszyscy równo i powoli. Po modlitwie
przełożonego odchodzimy do swoich cel.

Niech będzie wiadomy, że od tego świętego dnia nie śpiewamy
mesoniktikonu aż do Tygodnia Tomasza.
