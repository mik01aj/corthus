W ŚRODĘ WIECZOREM,

do: Panie, wołam do Ciebie, dodajemy stichery ku czci apostołów,
ton 8:

Prosomion: Panie, chociaż.

Stichos: Jeżeli będziesz pamiętać o nieprawościach, Panie, Panie,
któż się ostoi? Ale u Ciebie jest oczyszczenie.

Panie, Ty promieniami Pocieszyciela apostołów Twoich oświeciłeś i
jako gwiazdami upiększyłeś nimi całe stworzenie, oświecając
duchowym oświeceniem rozumu, Władco, przeto kłaniamy się Twojej
niewypowiedzianej przyjaźni do człowieka.

Stichos: Dla imienia Twego cierpiałem Panie, cierpiała dusza moja
dla słowa Twego, dusza moja ma nadzieję w Panu.

Panie, Ty modlitwami apostołów odgrodziłeś tę owczarnię Twoją,
zachowując ją nienaruszoną od pokus i wykupiwszy ją krwią z
niewoli Obcego jako szczodry i Przyjaciel człowieka.

Stichos: Od straży porannej do nocy, od straży porannej niech Izrael
ma nadzieję w Panu.

Okazaliście się fundamentem Kościoła jako czcigodne kamienie,
zorzą świetlistą jaśniejąc światu znaną mądrością Bożą,
apostołowie Boży, stojący przed Trójcą i modlący się za dusze
nasze.

Także z Menei stichery ku czci świętego, jeśli są. Jeśli nie ma
Menei, to inne stichery ku czci świętego i wielkiego cudotwórcy
Mikołaja, ton 8:

Stichos: Albowiem u Pana jest zmiłowanie i wielkie u Niego
wybawienie, On sam wybawi Izraela ze wszystkich nieprawości jego.

Panie, Ty czcigodnego Twego biskupa Mikołaja wysławiłeś na
krańcach świata, dawszy Jemu łaskę cudów i okazałeś Go
obrońcą biednych i w troskach oraz nieszczęściach przypadających
i proszących o Jego wspomożenie.

Stichos: Chwalcie Pana wszystkie narody, wysławiajcie Go wszyscy
ludzie.

Panie, bądź ubłagany Bożymi modlitwami biskupa Twego i wyzwól
sługi Twoje z wszelkiego nieszczęścia, wszelkiego zła i napaści
wroga, z wiarą kłaniających się Twemu niezwyciężonemu panowaniu.

Stichos: Albowiem miłosierdzie Jego umocnione jest nad nami i prawda
Pańska trwa na wieki.

Mając Ciebie jako orędownika przed Władcą i wspomożyciela
gorącego, Mikołaju, ku Tobie przybiegamy z wiarą i wołamy: Nie
odrzucaj nas bez wspomożenia od opieki Twojej, lecz okaż
miłosierdzie Twoje rozciągnięte nas sługami Twoimi.

Chwała, i teraz. Teotokion: Zobacz westchnienia mego skruszonego
serca, Oblubienico Boża, przyjmij rąk moich podniesienie, Dziewico
Mario czysta, jako przyjazna ludziom i nie odrzucaj, Nieskalana, abym
śpiewał i wywyższał Ciebie, która wywyższyłaś nasz rodzaj.

Także: Pogodna Światłości. Prokimenon dnia, i: Pozwól, Panie, w
wieczór ten.

Na stichownie stichery ku czci apostołów, ton 8:

Panie, apostołowie Ciebie gorliwie na ziemi umiłowali, aby zostać
zaliczonymi wszyscy w poczet świętych i Ciebie jedynego zyskać, za
Ciebie ciała swoje wydali na rany, przeto zostali wysławieni i
modlą się za dusze nasze.

Stichos: Do Ciebie wznoszę oczy moje, który mieszkasz w niebie. Oto
jak oczy sług zwrócone są na ręce ich panów i jak oczy
służącej na ręce jej pani, tak oczy nasze ku Bogu, Bogu naszemu,
dopóki nie ulituje się nad nami.

Panie, Ty pamięć apostołów na ziemi wywyższyłeś, wszyscy bowiem
razem zeszli się wysławiać Ciebie, albowiem dajesz nam przez nich
uzdrowienia i całemu światu pokój ich modlitwami, i wielkie
miłosierdzie.

Stichos: Zmiłuj się nad nami, Panie, zmiłuj się nad nami, albowiem
wzgardą jesteśmy nasyceni. Dusza nasza nasycona jest szyderstwem
zarozumialców i wzgardą pyszałków.

Męczennikom: Jakaż jeszcze cnota i jakaż pochwała przystoi
świętym: skłonili bowiem szyje przed mieczem, ze względu na
Ciebie, który przychyliłeś niebiosa i zstąpiłeś, przelali krew
swoją ze względu na Ciebie, który uniżyłeś siebie i postać
sługi przyjąłeś, upokorzyli się aż do śmierci, upodobniając
się do Twego ubóstwa, ich modlitwami z mnóstwa szczodrobliwości
Twojej, Boże, zmiłuj się nad nami.

Chwała, i teraz. Teotokion: Przybiegam pod Twoją opiekę, Dziewico
święta Bogurodzico, wiedząc że znajdę przez Ciebie zbawienie,
możesz bowiem mi pomóc, Czysta.

Także: Teraz pozwalasz odejść. Trisagion. Po: Ojcze nasz,
troparion, ektenia i rozesłanie.

W ŚRODĘ NA POWIECZERZU,

Kanon modlitewny do Najświętszej Bogurodzicy. Ton 8.

Pieśń 1

Hirmos: Faraona prześladowcę na rydwanach pogrążyła niegdyś w
morzu laska Mojżesza, na krzyża znak poraziwszy i rozdzieliwszy
morze, uciekający zaś pieszo Izrael zbawiła, który zaśpiewał
Bogu pieśń.

Słowo Boże wcielone zrodziłaś w nadprzyrodzony sposób, przedtem
bezcielesne, Bogurodzico Dziewico, które żyło w świecie jako Bóg
i człowiek, przeto Ciebie wszyscy sławimy, po Bogu wspomożycielkę
naszą.

Upiększone różnorodnymi kształtami, Łaski Pełna, Ojca Słowo
ciałem stało się z niewypowiedzianego miłosierdzia, co przewyższa
rozum i słowo, i zrodziłaś Je, błogosławiona, pozostając
Dziewicą nieskalaną.

Chwała. Z korzenia królewskiego wyrosłaś, Czysta, Króla
Chrystusa, Boże Słowo, ponad rozum i słowa wcielonego zrodziłaś z
czcigodnego łona Twego, w dwóch naturach i jednego w Hipostazie.

I teraz. Kto Ciebie głosi Bogurodzicą, Przeczysta, nad wszelkimi
herezjami zwycięstwa odnosi, ciałem bowiem Będącego bez zmiany
zrodziłaś, Bogurodzico przewyższająca wszelkie stworzenie, Słowo
Boże zawsze będące.

Pieśń 3

Hirmos: Ty, któryś na początku niebiosa myślą swą umocnił i
ziemię założył na wodach, Chryste, umocnij mnie na opoce
Kościoła, albowiem nie ma świętego poza Tobą, jedyny Przyjacielu
człowieka.

W Twoim świętym łonie Bóg zamieszkał i wcielił się, Matko
Boża, zbawił nas życiodajnymi cierpieniami, przeto Ciebie sławimy
jako bramę zbawienia.

Na ziemi wcielił się i żył z ludźmi, który dusze tchnął we
wszystkich ludzi, przyszedł z Twego łona bez zmiany Bóg, przeto
Ciebie wszyscy wierni w pieśniach błogosławimy, Czysta.

Chwała. Z Ojca przed wiekami zrodzonego w łonie Twoim poczęłaś,
Dziewico nieznająca małżeństwa, i zrodziłaś nam zarazem Boga i
człowieka, w obu naturach doskonałego i nierozdzielnego.

I teraz. Lasko wydająca kwiat niezniszczalny, Chrystusa, jako złotą
kadzielnicę wszyscy Ciebie znamy, Czysta, która Bożej natury
węgiel na ręce nosiłaś, Dziewico pobłogosławiona przez Boga.

Pieśń 4

Hirmos: Tyś moją mocą, Panie, Tyś i moją siłą, Tyś moim
Bogiem, Tyś moją radością, nie porzuciłeś łona Ojca i
nawiedziłeś naszą nędzę. Przeto z prorokiem Habakukiem wołam do
Ciebie: Chwała mocy Twojej, Przyjacielu człowieka.

Arka dawno temu przedstawiała przez przyjęcie Zakonu napisanego
przez Boga, Słowo życiodajne w łonie poczęte w niewypowiedziany
sposób, Nieskalana, karmiące dusze śpiewających: Chwała Mocy
Twojej, Przyjacielu człowieka.

Ty jesteś prawdziwą przyczyną zbawienia, Matko Boża, jedyną
byłaś, która Stwórcy i Twórcy z łona Twego przeczystego ciało
dałaś, przez które skruszył bramy śmierci i życie ludziom dał.

Chwała. Aby obraz pogrzebu cierpieniami osiągnąć przez bogactwo
łaskawości, w dziewicze wcieliłeś się łono, z którego Ty,
Mądrość Boża, świątynię sobie zbudowałeś, w której żyłeś
z ludźmi, Szczodry, i zbawiłeś krańce świata.

I teraz. Po Bogu Ciebie zdobyliśmy jako orędowniczkę, Nieskalana,
Ty bowiem byłaś Bożą Matką Stwórcy i Twórcy, który przyjął
naszą postać, wybawił nas ze zniszczenia i nieszczęść oraz
wysławił Bożą Chwałą.

Pieśń 5

Hirmos: Całego odrzuciłeś mnie od oblicza Twego, Światłości
Niezachodząca, i okryła mnie, nieszczęsnego, obca ciemność, ale
proszę Cię, nawróć mnie i skieruj ku światłości drogi
przykazań Twoich.

Poczęłaś Boga, Stwórcę, Twórcę i Pana, Przeczysta, przeto
pokolenia wszystkich ludzi wraz z bezcielesnymi duchowymi zastępami
błogosławią Ciebie, sławiąc jako Matkę Bożą.

Zastępy wyższych mocy błogosławią Ciebie, Przeczysta, tylko
bowiem przez Ciebie ziemia połączyła się z niebem, opiewamy
zrodzenie Twoje.

Chwała. W niewypowiedziany sposób Słowo zamieszkało w Tobie i
stało się człowiekiem, Dziewico, które przed wiekami z Ojca
zajaśniało i ludzi ze zniszczenia wybawiło, podnosząc do życia
niezniszczalnego jako jedyny łaskawy.

I teraz. Upiększyłaś się cnotami dziewictwa, przeczysta Dziewico,
i odpuściłaś zło pierwszej Ewy rodząc Chrystusa, dającego szaty
nieśmiertelności śpiewającym Tobie.

Pieśń 6

Hirmos: Oczyść mnie, Zbawco, wielkie są bowiem nieprawości moje i
wyprowadź z głębi zła, błagam, do Ciebie bowiem zawołałem i
usłyszałeś mnie, Boże zbawienia mego.

Ten, który wszechwładną mocą nosi wszystko, w niemoc ciała
przyoblekł się w Tobie, Dziewico nieskalana, ku dobru ludzi jako
Przyjaciel człowieka.

Wszystko czyniący Duch zstąpił na Ciebie, Nieskalana, i Słowo
Boże w Tobie zamieszkało, w niewypowiedziany sposób stało się
ciałem pozostając niezmienione.

Chwała. Oświeć dusze prawowiernie śpiewających Tobie: Mowy
proroków ogłosiły Twoje przeczyste poczęcie i przewyższające
słowa zrodzenie, Oblubienico Boża.

I teraz. Mieszkanie Boże, Boże zaiste i przeczyste, śpiewamy
pobożnie Marii przeczystej, Boga bowiem ogarnęła przez przyjęcie
niemogącego być pomieszczonym i nieogarnionego.

Także: Panie, zmiłuj się, trzy razy. Chwała, i teraz.

Katyzma poetycka, ton 8:

Jako nieskalana Oblubienica Stwórcy, jako nieznająca męża Matka
Zbawiciela, jako schronienie Pocieszyciela, opiewana przez wszystkich,
mnie będącego pełnym nieprawości i skalanym, biesów igraszką i
bez rozumu, pospiesz i wybaw mnie z ich ucisku, uczyniwszy
świetlistym mieszkaniem cnót, pełnym światłości i
niezniszczalnym, rozpędź obłoki żądz i uczyń godnym wyższej
chwały oraz Światłości Niezachodzącej, modlitwami Twoimi.

Pieśń 7

Hirmos: Zstąpienia Bożego niegdyś ogień powstydził się w
Babilonie, przeto młodzieńcy w piecu tańczyli radosnymi nogami jak
na łące i radując się śpiewali: Błogosławiony jesteś, Boże
ojców naszych.

Przeczysta Władczyni, która poczęłaś Zbawiciela wszystkich,
uczyń mnie godnym niewypowiedzianego i Bożego wybawienia, donośnie
śpiewającego i wołającego: Błogosławiony Bóg Ojców naszych.

Teraz wszystko napełniło się Światłością Bożą przez Ciebie,
Przeczysta, Ty bowiem okazałaś się bramą, przez którą ze
światem rozmawiał Bóg, oświecając wołających z wiarą:
Błogosławiony Bóg Ojców naszych.

Chwała. Oto teraz spełniło się Bożego Dawida Boże proroctwo:
Zaiste wszyscy modlą się do Twego oblicza, Bogurodzico czysta,
zdobywając bogactwo łaski, teraz błogosławiąc Boga ojców
naszych.

I teraz. Poczęłaś Boga i Pana nad wszystkimi, Przeczysta, który
zechciał wybawić rodzaj ludzki ze śmierci i zniszczenia, któremu
godnie śpiewając wołamy: Błogosławiony Bóg Ojców naszych.

Pieśń 8

Hirmos: Zwyciężyły oprawcę i były płomieniem łaski Twojej, do
przykazań Twoich bardzo przylgnęły dzieci, wołając:
Błogosławcie Pana wszystkie dzieła Pańskie.

Błogosławiona Przeczysta, duszy mojej rany i grzechów strupy
oczyść, która zrodziłaś nad wszystkimi Boga, Dziewico czysta, z
dziewiczego łona nieznającego małżeństwa, którego dzieci
błogosławcie i wywyższajcie na wieki.

Byłaś mieszkaniem Światłości Niezachodzącej, Najczystsza,
jaśniejąc cnotami dziewictwa i wszystkich oświeciłaś Bogurodzico,
Ciebie prawdziwie wyznających z całej duszy i wołających: Dzieci
błogosławcie, kapłani zaśpiewajcie i wywyższajcie Go na wieki.

Chwała. Uświęciwszy się w Duchu Świętym, Bogurodzico nieskalana,
zaiste przyjęłaś do łona niemającego początku Syna i
współbędącego z Ojcem, w Ciebie wcielonego, Czysta, na pożytek z
wiarą śpiewającym: Dzieci błogosławcie, kapłani zaśpiewajcie i
wywyższajcie Go na wieki.

I teraz. Ty, która Boga zrodziłaś, co przekracza słowa i
zrozumienie, módl się do Niego, przeczysta Matko Boża, aby był
łaskawy dla nas niegodnych w Jego budzącym bojaźń i
przerażającym przyjściu, gdy będzie sądził naturę ludzką,
wszystkich stojących nago i z bojaźnią.

Pieśń 9

Hirmos: Ulękło się tego niebo i ziemi zadziwiły się krańce,
albowiem Bóg objawił się ludziom w ciele i łono Twoje większe
było od nieba, przeto Ciebie, Bogurodzico, chóry aniołów i ludzi
wysłąwiają.

Odrzuconych od wiecznego trwania i nieszczęśliwie upadłych w
śmierć, znowu nas wezwałaś, przeczysta Matko Zbawiciela, i
pozwoliłaś biec do poprzedniej ojczyzny, przeto Ciebie, Matko Boża,
nieustannie uwielbiamy.

Pozwól mi łatwo przejść przez falę ataków życia i nacisku
żądz, Bogurodzico, jako łaskawa ukrócając je i kierując mnie ku
cnotom niebieskiej drogi, abym jako Łaskawcę nieustannie wielbił
Ciebie.

Chwała. Czysta przesławna Matko Boża, z miłością śpiewających
Tobie wybaw z pokus, miłosiernie rozwiązując wzburzenie, Boga
bowiem zrodziłaś i wszystko możesz czynić, co zechcesz, Dziewico,
przeto wszyscy Ciebie uwielbiamy.

I teraz. Zwyciężającym herezję okaż czcigodny Twój młodzieńczy
Kościół, który Chrystus Syn Twój krwią swoją czcigodną nabył
jako Bóg, otoczona przez Boga radością, i wybawiła z nieszczęść
oraz ucisku, Władczyni.

Także: Zaprawdę godne to jest, Trisagion. Po: Ojcze nasz, troparion
i rozesłanie.

W CZWARTEK RANO,

po pierwszej recytacji Psałterza katyzmy poetyckie ku czci
apostołów, ton 8:

Jako gwiazdom świata i sternikom naszego zbawienia zaśpiewajmy
Bożym uczniom Boga naszego, którzy zajaśnieli nam w ciemnościach
jako światłość i Słońce Chwały wszystkim ogłosili i oszustwo
bożków zrzucili, Trójcę głosząc w jednym Bóstwie, przeto
modlimy się do was, apostołowie, módlcie się do Chrystusa Boga,
aby dał nam odpuszczenie grzechów i wielkie miłosierdzie.

Stichos: Na całą ziemię rozejdzie się ich głoszenie i aż do
krańców ziemi ich słowa.

Do wszystkich krańców ziemi doszła mądra wasza nauka, albowiem
zaiste światu całemu jawnie ogłosiliście poznanie Boga, chwalebni
Pańscy apostołowie i doprowadzając pogańską niewiedzę do
zwiędnięcia. Rozpędziliście także mgłę bożków i światłość
poznania będącym w ciemnościach zajaśniała,przeto prosimy was,
abyście modlili się do Chrystusa Boga, aby dał odpuszczenie
grzechów czczącym z miłością świętą pamięć waszą.

Chwała, i teraz. Teotokion: W różnorodnie splecione pokusy wpadłem
przez wrogów widzialnych i niewidzialnych, jestem ogarnięty przez
burzę rozlicznych moich grzechów, Przeczysta, przeto przybiegam do
gorącego wspomożenia, opieki i przystani Twojej łaskawości,
Przeczysta, a Ty za wszystkie sługi swoje módl się do bez nasienia
w Ciebie wcielonego, Bogurodzico, my zaś nieustannie śpiewamy Tobie,
Przeczysta, błagaj Go gorliwie, aby dał nam odpuszczenie grzechów,
kłaniającym się z wiarą zrodzeniu Twemu.

Po drugiej recytacji Psałterza katyzmy poetyckie, ton 8:

Na całą ziemię, jak rzekł prorok, rozeszło się nauczanie
mądrych apostołów, głosząc bowiem Słowo oświecili wszystkie
narody, przeto godnie ich sławiąc w pieśniach uczcijmy, albowiem
modlą się zawsze do Chrystusa, aby zbawił dusze nasze.

Stichos: Niebiosa sławić będą cuda Twoje, Panie.

Pańskie nakazy w duszy jako skarb bezcenny z wiarą przyjęli
apostołowie, okazując się dla wszystkich łaskawcami, odpędzając
nędzę biesów i wszystkich wzbogacając bogactwem Bożym, przeto
wszyscy do nich zawołajmy: Wzbogaćcie i nas cnotami czynów, teraz
zubożałych, błagamy.

Stichos: Przedziwny jest Bóg w świętych swoich, Bóg Izraela.

Męczennikom: Znosząc cierpliwie męki ogniste uśmierciliście wroga
przyjąwszy łaskę Chrystusa, męczennicy, przepędzając słabości
chorych, żyjąc po śmierci i czyniąc cuda. Zaiste jest to
przesławny cud, gdy nagie kości toczą uzdrowienia, chwała jedynemu
mądremu Stwórcy Bogu.

Chwała, i teraz. Teotokion: Orędowniczko wiernych, Bogurodzico,
radości zasmuconych i płaczących wielka pociecho, z łona Twego
najświętszego, Dziewico, zrodzonego w nadprzyrodzony sposób
nieustannie błagaj ze świętymi apostołami, aby wybawił nas w
czasie próby z okropnego osądzenia.

Po trzeciej recytacji Psałterza katyzmy poetyckie, ton 8:

Prosomion: Nakazane.

Okazaliście się jaśniejącymi gwiazdami, świadkowie Chrystusa,
zawsze oświecający całą ziemię i przepędzający ciemność
wielobóstwa światłością pobożnych nauk, przeto mnie będącego w
ciemności żądz i chodzącego bez bojaźni oświećcie waszymi
świętymi modlitwami, apostołowie noszący Boga w sercu.

Siecią słów Bożych złowiliście żywe ryby duchowe,
przyprowadzając je jako pierworodnych Bogu naszemu i Chrystusowe rany
umiłowawszy przyoblekliście się w nie okazując się naśladowcami
Jego cierpień, przeto zgromadziwszy się z wdzięcznością, czcimy
teraz wasze święto, apostołowie chwalebni, i zgodnie wołamy:
Módlcie się do Chrystusa Boga, aby dał odpuszczenie grzechów
czczącym z miłością świętą pamięć waszą.

Chwała, i teraz. Teotokion: Nieosiągalne Słowo i Syna Bożego
niewypowiedzianie zrodziłaś, Bogurodzico, módl się do Niego z
apostołami, aby dał pokój światu i nam dał przed końcem
przebaczenie grzechów oraz królestwa niebieskiego ze względu na
niezwykłą łaskawość uczynił godnymi sługi Twoje.

W czwartek kanon do świętych, sławnych i chwalebnych apostołów.

Poemat Teofana. Ton 8:

Pieśń 1

Hirmos: Wodę przeszedł jak suchy ląd i egipskiego zła uniknął,
przeto Izraelita wołał: Wybawicielowi i Bogu naszemu śpiewajmy.

Świetlisty chórze apostolski, stojący przed wielką
Światłością, oświeć moje omroczone serce i skieruj ku zbawczym
ścieżkom (dwa razy).

Szczerzy przyjaciele wybawiciela, wybawcie mnie z żądz, pochwyconego
w życiu przez liczne oszustwa i okrytego nocą niewiedzy.

Uleczcie zranionego orężem Złego, będący strzałami Mocnego,
apostołowie Boży, przybiegającego z wiarą pod waszą opiekę.

Teotokion: Doskonały wyniszcza się wspaniale i wciela się w łono
Twoje, Matko czysta, i jako noszący ciało przychodzi z łaskawości
zbawiając oszukanych przez złość węża.

Inny kanon do świętego cudotwórcy Mikołaja. Ton 8:

Hirmos: Siekący nierozsieczone rozsiekł morze i słońce ujrzało
ziemię, której nie widziało, a okrutnego wroga woda topi i Izrael
przechodzi przez nieprzebyte dno, pieśń śpiewając: Panu
śpiewajmy, albowiem chwalebnie się wysławił.

Z chórami najwyższych mocy przed Królem wszystkich stojąc,
błogosławiony, zawsze nas na ziemi wybawiaj z wszelkiej pokusy,
Mikołaju, prosząc o odpuszczenie grzechów naszych.

Wzbogacamy się przez Ciebie jako orędownika, Mikołaju, za dnia i w
nocy z wiarą do Ciebie wołając: Teraz uprzedź nas bardzo biednych
z powodu ataku biesów niszczących ludzi, abyśmy otrzymawszy ciszę
sławili Ciebie.

Silnymi żyłami modlitw Twoich, Mikołaju, oddaj zadławieniu tych,
którzy nas chcą zadławić, z ich złych podstępów wybawiając
nas, w chwaleniu wołających: Śpiewajmy Panu, albowiem chwalebnie
się wysławił.

Teotokion: Poza prawami natury zrodziłaś Boga i Dawcę Zakonu,
który stał się człowiekiem, módl się do Niego jako do Boga,
Nieskalana, aby odrzucił nasze nieprawości, zawsze wołających:
Panu śpiewajmy, albowiem chwalebnie się wysławił.

Pieśń 3

Hirmos: Ty jesteś umocnieniem przybiegających do Ciebie, Panie, Ty
jesteś światłością omroczonych i Tobie śpiewa duch mój.

Przepaszcie mocą, apostołowie Zbawcy, osłabłe przez żądze i
zamysły serce mego (dwa razy).

Głosząc jedną trójjaśniejącą Bożą Światłość, uczniowie,
rozpędziliście mgłę wielobóstwa.

Skalanie serca mego oczyśćcie jako lekarze Bożego rzemiosła,
uczniowie Boga naszego.

Teotokion: Zbaw mnie, czysta Władczyni, która w nadprzyrodzony
sposób zrodziłaś Zbawiciela wszystkich, Władcę, Wybawiciela i
Pana.

Inny kanon.

Hirmos ten sam.

Abyśmy Ciebie czcili, abyśmy Tobie zawsze śpiewali, podaj nam
pomocną dłoń, biskupie Mikołaju.

Uśpij Twoimi niezasypiającymi modlitwami, Mikołaju, powstające
przeciwko nam pokusy, błagamy Ciebie.

Całego mnie atakowanego przez żądze i pokusy złych ludzi, wybaw
orędownictwem Twoim, święty Mikołaju.

Teotokion: Módl się, Czysta, do Zbawiciela, aby dał mi odpuszczenie
grzechów i okropnych życiowych pokus.

Pieśń 4

Hirmos: Usłyszałem, Panie, o tajemnicy Twojej Opatrzności,
poznałem czyny Twoje i wysławiłem Twoje Bóstwo.

Upiększyliście się chwalebni apostołowie Światłością Bożą i
oświecani jesteście promieniami Pana, który okazał was gwiazdami
(dwa razy).

Wybawcie mnie z wszelkiej burzy, sternicy wszystkich, Boży
apostołowie, w głębinie tonącego i chwiejącego się pod atakiem
życiowych pokus.

Morze wielobóstwa burzące wybrane rumaki, grzechów moich otchłań
zatopcie waszymi modlitwami.

Teotokion: Równe Rodzicielowi Słowo wcieliło się w łono Twoje,
Dziewico, przeto okazałaś się doskonalszą od wszystkich stworzeń.

Inny kanon.

Hirmos ten sam.

Z powodu mnóstwa grzechów moich wpadam w liczne troski, pospiesz mi
na pomoc, święty Mikołaju, abym spodobał się Łaskawcy.

Nad samym sobą płacząc ginącym, żyjącym w lenistwie, Mikołaju,
modlitwami Twymi kieruj mnie ku pokucie.

Ty, który wybawiłeś trzech młodzieńców mających umrzeć, ojcze
Mikołaju, wybaw mnie z wszelkiego ucisku i wiecznego osądzenia.

Teotokion: Umocnij mnie, Przeczysta, abym pełnił wolę niebios i
duszę moją skieruj do bram życia.

Pieśń 5

Hirmos: Czuwając od poranku wołamy do Ciebie, Panie: Zbaw nas, Ty
bowiem jesteś Bogiem naszym, poza Tobą innego nie znamy.

Obciążonego licznymi grzechami skierujcie mnie ku zbawczej drodze
jako sternicy Boży (dwa razy).

Mnie, czczącego wasze czcigodne zgromadzenie, apostołowie widzący
Boga, wybawcie mnie z nieprzystojnych czynów, błagam.

Ponieważ upodobniliście się do cierpień Zbawcy, święci, wszelką
rozkosz żądzy z duszy mojej wypędźcie, apostołowie.

Teotokion: Cierpiącą duszę moją ulecz, która zrodziłaś
biorącego na siebie słabości wszystkich, przeczysta Władczyni.

Inny kanon.

Hirmos ten sam.

Umocnij nas modlitwami Twoimi w Bogu błogosławiony Mikołaju,
abyśmy przestrzegali nakazy Chrystusa, jedynego Boga naszego.

W Mirze żyłeś Mikołaju, napełnij nas wonnością duchową,
pobożnie śpiewających Tobie.

Ulituj się nad nami modlitwami Twoimi, hierarcho, błagając
szczodrobliwego Boga, Mikołaju, aby wybawił nas z nieszczęść i
trosk.

Teotokion: Będąc napełnioną wodami życiodajnymi, Dziewico,
wszystkich nas napój, pobożnie i mądrze śpiewających Tobie.

Pieśń 6

Hirmos: Modlitwę wyleję przed Panem i Jemu opowiem troski moje,
albowiem pełna jest zła dusza moja i życie moje przybliżyło się
do otchłani, przeto modlę się jak Jonasz: Wyprowadź mnie, Boże,
ze zniszczenia.

Wstrząsnąwszy przyzywaniem modlitewnym, zniszczyliście chramy
bożków, uczniowie Chrystusowi, lecz modlę się z wiarą: Skruszcie
bożki mego rozumu i okażcie świątynią Bożą, winnego w licznych
grzechach (dwa razy).

Wy, którzy zostaliście zbudowani na opoce niezachwianej jako
kamienie, wybrani świadkowie Boga, moje serce na piasku szaleńczo
zbudowane wybawcie, gromadzą się bowiem rzeki pokus i okrutnie mnie
trwożą.

Mnie, pełnego fałszywej miłości ciała i skalanego licznymi
grzechami wybawcie mnie grzesznego, przyjaciele Słowa, i
przywiążcie do miłości Miłującego, ze względu na wielkie
miłosierdzie przebaczając grzechy.

Teotokion: Jako różę, jako najczystszą krynicę, jako wonny zapach
z pięknych dolin świata, Stwórca wybrał Ciebie, Dziewico,
zamieszkał w łonie Twoim i urodził się, wszystko napełniając
wonnością.

Inny kanon.

Hirmos ten sam.

Rajem okazało się serce Twoje, Mikołaju, mając jako drzewo życia
pośrodku Zbawcę Chrystusa, do którego módl się nieustannie, aby
uczynił nas mieszkańcami raju, gorącym wspomożeniem Twoim
wzbogaconych.

W lenistwie życie moje przechodzę i bez bojaźni grzeszę,
nieszczęsny, a gdy pomyślę o nieuniknionym Sądzie, ogarnia mnie
bojaźń, ulituj się, Boże, dla modlitw Mikołaja, jako Łaskawy.

Nagle znalazłem się w burzy rozlicznych pokus z powodu mnóstwa
moich grzechów i wołam: Nie pozostawiaj mnie, błogosławiony, bez
wspomożenia, lecz wyciągnij jako miłosierny pomocną dłoń i wybaw
mnie.

Teotokion: Byłaś pałacem wielkiego Króla i ognistym tronem,
Dziewico, przewyższając cherubinów i serafinów, przewyższając
rozum, przeto Ciebie wszystko co oddycha sławi jako Matkę
Stworzyciela.

Pieśń 7

Hirmos: Dzieci hebrajskie w piecu odważnie zdeptały płomień i
ogień zamieniły w rosę, wołając: Błogosławiony jesteś, Panie
Boże, na wieki.

Ogarnęła mnie noc lenistwa i okrywa mnie ciemność grzechów,
apostołowie głoszący Światłość świata, pospieszcie oświecić
omroczone moje serce (dwa razy).

Drugim niebem okazaliście się głosiciele Chwały naszego Boga, z
niesławy żądz wybawcie, krasomówcy, z wiarą przybiegających do
władczej waszej opieki.

Ognistymi węglami okazaliście się apostołowie, rozpalani ogniem
Pocieszyciela, spalcie wszelką rzecz zła naszego i z ognia
niegasnącego wybawcie nas na wieki.

Teotokion: Górą ocienioną okazałaś się niesieczoną ludzką
ręką, z której odsieczony został sam kamień, przeto daj
rozrzewnienie omroczonej duszy mojej i okamieniałej przez gorzkie
umiłowanie rozkoszy.

Inny kanon.

Hirmos ten sam.

Wytoczyłeś potoki nauk, wysuszając strumienie herezji i dusze
wiernych napełniłeś obficie, sługo ołtarza Mikołaju, przeto
Ciebie czcimy.

Umocniłeś się mocą Trójcy wspomagany, bożki oszukańcze gubiąc,
przeto z wiarą modlę się do Ciebie, ojcze: Rozumu mego bożki
żądz wypędź.

Byłeś zwierzchnikiem świeckich, po śmierci toczysz Bożą mirrę,
przepędzając nasze woniejące słabości, Mikołaju błogosławiony,
z wiarą do Ciebie przystępujących.

Teotokion: Przekreśliłaś bieg śmierci rodząc nieśmiertelnego
Króla, do którego módl się, Czysta, aby umartwił żądze
pokornego mego ciała i uczynił mnie godnym życia.

Pieśń 8

Hirmos: Siedmiokroć rozpalił piec chaldejski prześladowca z
wrogości dla pobożnych, mocą zaś lepszą zbawieni widząc to, do
Stwórcy i Wybawiciela wołali: Dzieci błogosławcie, kapłani
zaśpiewajcie, ludzie wywyższajcie na wszystkie wieki.

Umocnijcie chwiejącą się pod atakami żądz duszę moją, będąc
niezniszczalnym fundamentem Kościoła i kolumnami niezachwianymi,
wiernych twierdzami, będąc łowcami ginących w głębinie zguby,
przystanie pełne ciszy dla śpiewających z wiarą: Dzieci
błogosławcie, kapłani zaśpiewajcie, ludzie wywyższajcie Go na
wieki (dwa razy).

Mnie, leżącego w ciemnym grobie rozpaczy i w otchłani upadku
rozkoszy, ulitowawszy się podnieście waszymi modlitwami, uczniowie
Zbawiciela, którzy jawnie staliście się godni wzbogacenia przez
Nauczyciela łaskawości, apostołowie oglądający Boga na wszystkie
wieki (dwa razy).

Teotokion: Jako jaśniejąca pięknem cnót okazałaś się,
Najczystsza, wspaniałego łaskawcę Stwórcę w łonie
pomieściłaś, do którego módl się gorliwie, aby duszę moją
ogarniętą grzechami żądz i szukającą dawnego wspaniałego
piękna oświecił na wszystkie wieki, Czysta.

Inny kanon.

Hirmos: Krasomówcze dzieci w piecu ognistym płomień zdeptały,
śpiewając: Błogosławcie Pana dzieła Pańskie.

Oświeconym będąc mądry w Bogu hierarcho świetlistymi promieniami
trójsłonecznego Bóstwa, żądz moich ciemności modlitwami Twoimi
rozpędź, Mikołaju.

Ty, który trzech wojewodów wybawiłeś ze śmierci przez przedziwne
przyjście Twoje, znawco tajemnic świętych Mikołaju, z wszelkiego
śmiercionośnego oszustwa i nas wybaw.

Pod pokusami biesów i znieważających mnie ludzi chwiejącego się
umocnij Twoimi modlitwami i nienaruszonego wybaw, błogosławiony
Mikołaju.

Teotokion: Modlitwę przynieś Panu, aby ulitował się i zbawił z
wiarą do Ciebie przybiegających, najświętsza Dziewico, pomocnico
ludzi.

Także śpiewamy Pieśń Bogurodzicy: Uwielbia dusza moja Pana.

Pieśń 9

Hirmos: Ulękło się tego niebo i ziemi zadziwiły się krańce,
albowiem Bóg objawił się ludziom w ciele i łono Twoje większe
było od nieba, przeto Ciebie, Bogurodzico, chóry aniołów i ludzi
wywyższają.

Mocą Bożą skruszyliście paszcze lwów zgubnych dla duszy,
apostołowie, bowiem przez Chrystusa ustanowieni zostaliście jako
książęta na ziemi, śpiewając psalmy ducha tego ukaraliście,
przeto niepotrzebne poruszenia serca mego Zakonem Bożym upokorzcie
(dwa razy).

Piękniejszy od wszystkich synów ludzkich pojawił się na ziemi
nauczając, Słowo Boże, a wy nogi upiększyliście jako mądrzy
głosiciele pokoju i życia, przeto strwożoną żądzami duszę moją
waszymi modlitwami obdarzcie pokojem.

Umartwiwszy członki będąc na ziemi przyoblekliście się w Życie
wszystkich, cierpieniami swoimi przedstawiając czcigodną mękę,
przeto mnie umarłego strzałą zła ożywcie promieniami prawdziwej
pokuty, błogosławieni apostołowie.

Teotokion: Duszę moją osłabłą pod okropnymi żądzami, Ty która
Boga najłaskawszego zrodziłaś jako miłosierna ulecz i wybaw mnie,
Przeczysta, z atakujących i podjudzających mnie wrogów, abym
wybawiony gorliwie Ciebie wielbił, która wywyższyłaś nasz rodzaj.

Inny kanon.

Hirmos: Zaprawdę wyznajemy Ciebie jako Bogurodzicę, przez Ciebie
zbawieni, Dziewico czysta, z bezcielesnymi chórami Ciebie
uwielbiając.

Jako wybawiciel w troskach z wiarą modlących się do Ciebie, wybaw
mnie ze zła wszelkiego, Mikołaju, modląc się do łaskawego Boga i
Pana.

Będąc teraz wśród chórów niebieskich, najświętszy ojcze
Mikołaju, ubłagaj łaskawego Boga, aby zbawił nas.

Sąd przy drzwiach, czuwaj duszo moja i zawołaj do Sędziego Boga:
Modlitwami Mikołaja zbaw mnie, Panie.

Teotokion: Będąc mieszkaniem Światłości, Dziewico, oświeć
omroczoną żądzami duszę moją, abym z wiarą i miłością zawsze
sławił Ciebie.

Także: Zaprawdę godne to jest, i pokłon, ektenia, fotagogikon i
zwykłe psalmy.

Na stichownie stichery ku czci apostołów, ton 8:

Panie, apostołowie Ciebie gorliwie na ziemi umiłowali, aby zostać
zaliczonymi wszyscy w poczet świętych i Ciebie jedynego zyskać, za
Ciebie ciała swoje wydali na rany, przeto zostali wysławieni i
modlą się za dusze nasze.

Stichos: Nasyć nas o poranku łaskawością Twoją, Panie, i
rozradujemy się, i rozweselimy. Przez wszystkie dni nasze weselić
się będziemy, rozradujemy się za dni, w których nas upokorzyłeś,
za lata, w które widzieliśmy zło. Wejrzyj na sługi Twoje i na
dzieła Twoje, i kieruj synami ich.

Panie, Ty pamięć apostołów na ziemi wywyższyłeś, wszyscy bowiem
razem zeszli się wysławiać Ciebie, albowiem dajesz nam przez nich
uzdrowienia i całemu światu pokój ich modlitwami, i wielkie
miłosierdzie.

Stichos: Niech będzie światłość Pana Boga naszego nad nami, i
dzieło rąk naszych udoskonal w nas, i dzieło rąk naszych umocnij.

Męczennikom: W zbroję wiary dobrze przyoblekliście się i orężem
krzyża uzbroiwszy się okazaliście się mężnymi rycerzami,
odważnie przeciwstawiliście się oprawcom i oszustwo diabła
zrzuciliście, staliście się zwycięzcami godnymi koron, módlcie
się zawsze za nami o zbawienie dusz naszych.

Chwała, i teraz. Teotokion: Wyrwij mnie, Władczyni, z ręki węża
zabójcy człowieka, który chce mnie złem zgubić do końca, skrusz
jego paszczę, błagam Ciebie, i rozbij podstępy, abym wybawiwszy
się z jego pazurów wielbił wspomożenie Twoje.

Także: Dobrze jest wyznawać. Trisagion. Po: Ojcze nasz, troparion,
ektenia, pierwsza godzina, zwykle psalmy i rozesłanie.

W czwartek na Liturgii Błogosławieństwa. Ton 8:

Stichos: Błogosławieni czyniący pokój, albowiem oni synami Bożymi
będą nazwani.

Wspomnij nas, Chryste Zbawco świata, jak łotra wspomniałeś na
drzewie, i uczyń wszystkich godnymi niebieskiego królestwa Twego,
jedyny Szczodry.

Stichos: Błogosławieni prześladowani dla sprawiedliwości, albowiem
ich jest królestwo niebieskie.

Okazaliście się trąbami Chrystusowymi, apostołowie, leżących w
grobach złej wiary podnieśliście i staliście się uczestnikami
życia Bożego.

Stichos: Błogosławieni jesteście, gdy złorzeczą wam i
prześladują was, i mówią wiele złego kłamliwie przeciwko wam, ze
względu na moje imię.

Nasieniem tajemnym Słowa niepłodne serca wszystkich narodów
uczyniliście płodnymi przez poznanie Boga, przeto godnie jesteście
błogosławieni.

Stichos: Radujcie się i weselcie, albowiem zapłata wasza obfita jest
w niebiosach.

Męczennikom: Odrzuciwszy wszelkie zło pośród okropieństw
przeszliście mężnie, cierpiętnicy, i z niebios zostaliście
przyodziani w szatę zabawienia.

Chwała. Triadikon: Umartw złych żądz bunty duszy mojej
nieszczęsnej, czcigodna Trójco Najświętsza, Bożymi modlitwami
apostołów Twoich, abym zbawiany sławił Ciebie.

I teraz. Teotokion: Raduj się, kleszcze węgla Bożego. Raduj się,
proroków pieczęci i apostołów nauczanie, przeczysta Bogurodzico,
dzięki której wybawiliśmy się ze zniszczenia.

